---
title: "Notes on Karol Radziszewski’s *Kisieland*"
author: Tomasz Basiuk
index: 6.18
date: "2021-07-29"
summary: "Z odbiorem najnowszego projektu Karola Radziszewskiego pt. Kisieland wiążą się pewne trudności, sprzeczności i zagrożenia. Dotyczą one możliwości niewłaściwego rozumienia przeźroczy z kolekcji Ryszarda Kisiela, czego przyczyną może być tendencja archiwum do entropii. Mając świadomość upływu czasu i nowego kontekstu publicznej recepcji tych zdjęć ćwierć wieku po ich wykonaniu, niełatwo dzisiaj pojąć, jakie znaczenie te fotografie miały dla ich twórców, jednocześnie na nich uwiecznionych. To, że wspominam o tych trudnościach, nie oznacza jednak, iż sugeruję, by narzucić korygującą, negentropiczną interpretację, która powtórnie nadałaby tym obrazom pierwotny sens, czyniąc je elementem historii. Chciałbym raczej wyrazić zaniepokojenie potencjalnymi kierunkami dezinterpretacji tych zdjęć, tak oczywistymi, że nie zasługiwałyby na zainteresowanie, gdyby zaistnienie takich interpretacji nie wydawało się tak pewne. Już samo to, w jak ostrej sprzeczności z ogólnie przyjętymi relacjami na temat życia gejów w Polsce lat 80. XX w. stoją te fotografie, niesie ze sobą ryzyko mylnych interpretacji, czyniąc je zarazem tak interesującymi."
embeddedImagesLocal:
  - images/0_kisieland_01.jpeg
  - images/1_kisieland_04.jpeg
  - images/2_kisieland_06.jpeg
---

# Uwagi na temat projektu _Kisieland_ Karola Radziszewskiego

<Author link="/chapter_22">Tomasz Basiuk</Author>

<ViewportImage
  image={props.localImages[0]}
  caption="Slajdy z archiwum Ryszarda Kisiela."
></ViewportImage>

Z odbiorem najnowszego projektu Karola Radziszewskiego pt. _Kisieland_ wiążą się pewne trudności, sprzeczności i zagrożenia. Dotyczą one możliwości niewłaściwego rozumienia przeźroczy z kolekcji Ryszarda Kisiela, czego przyczyną może być tendencja archiwum do entropii. Mając świadomość upływu czasu i nowego kontekstu publicznej recepcji tych zdjęć ćwierć wieku po ich wykonaniu, niełatwo dzisiaj pojąć, jakie znaczenie te fotografie miały dla ich twórców, jednocześnie na nich uwiecznionych. To, że wspominam o tych trudnościach, nie oznacza jednak, iż sugeruję, by narzucić korygującą, negentropiczną interpretację, która powtórnie nadałaby tym obrazom pierwotny sens, czyniąc je elementem historii. Chciałbym raczej wyrazić zaniepokojenie potencjalnymi kierunkami dezinterpretacji tych zdjęć, tak oczywistymi, że nie zasługiwałyby na zainteresowanie, gdyby zaistnienie takich interpretacji nie wydawało się tak pewne. Już samo to, w jak ostrej sprzeczności z ogólnie przyjętymi relacjami na temat życia gejów w Polsce lat 80. XX w. stoją te fotografie, niesie ze sobą ryzyko mylnych interpretacji, czyniąc je zarazem tak interesującymi.

<br />

W wydanej niedawno przez Joannę Mizielińską i Roberta Kulpę książce _De-Centring Western_ <Annotation target="*Sexualities*" id="1">_De-Centring Western Sexualities_, red. Joanna Mizielińska i Robert Kulpa, Farnham, Surrey–Burlington 2011.</Annotation> postawiono tezę, że powszechnie znana i względnie linearna opowieść o emancypacji środowiska GLBT na zachodzie (przede wszystkim w USA i Wielkiej Brytanii, choć przypisuje się ją również tzw. globalnej Północy) nie odnosi się we właściwy sposób do ewolucji zjawiska na terenie Europy środkowo-wschodniej. Zamiast tego autorzy sugerują, że po 1989 r. w krajach komunistycznego bloku czas uległ swoistej kompresji, w związku z czym wiele zmian nastąpiło równocześnie. Stało się tak, gdyż hurtowo zaimportowano tam kilka zachodnich modeli wprowadzania zmian społecznych i politycznego aktywizmu, co zaowocowało nieoczekiwanymi sojuszami. W zachodniej historii można bowiem wyodrębnić dwie cezury: pierwszą wyznaczają zamieszki zapoczątkowane w gejowskim pubie Stonewall w 1969 roku, po których ruch homoseksualistów przybrał bardziej radykalną formę w latach 70., druga zaś to epidemia AIDS w latach 80., która zbiegła się w czasie z kolejną falą radykalizacji ruchu oraz powstaniem jego queerowej odmiany. Taka chronologia wydarzeń nie znalazła odzwierciedlenia w Europie środkowo-wschodniej, gdzie zarówno ruch queer, jak i polityka tożsamości znajdującego się w głównym nurcie ruchu LGBT, częściej postrzegane są jako zjawiska równoległe niż przeciwstawne.

<br />

Linearna narracja Zachodu była również kwestionowana przez wielu tamtejszych autorów, którzy starali się dowieść, że świat queer oraz inne formy aktywizmu istniały już przed wyzwoleniem gejów w latach 70. Jednym z wyzwań dla polskiej historiografii jest odnalezienie analogicznych momentów rozwoju ruchu queer (czy społeczności homoseksualistów), jakie miały miejsce przed transformacją w 1989 roku. Praca Kisiela jest punktem zwrotnym dla projektu takiej rekonstrukcji.

<br />

Okres aktywności Ryszarda Kisiela na rzecz środowisk gejowskich przypadł na drugą połowę lat 80., kiedy założył on magazyn „Filo” – prawdopodobnie pierwszy w środkowo-wschodniej Europie magazyn dla gejów. Kisiel, który był z wykształcenia poligrafem, za pomocą technik charakterystycznych dla wydawnictw podziemnych (np. wykorzystując powielacz) mógł produkować do stu egzemplarzy jednego wydania gazety, ponieważ publikacje przekraczające tę liczbę wymagały wcześniejszego zatwierdzenia przez państwowych cenzorów. Magazyn rozprowadzano podobnie jak wydawnictwa podziemne: raczej z rąk do rąk niż oficjalnymi kanałami dystrybucji. Wydawnictwo to nie było nielegalne, a homoseksualizm nie był przestępstwem (już w 1932 roku, kiedy po odzyskaniu przez Polskę niepodległości pojawił się projekt pierwszego kodeksu prawnego, ustawodawcy podjęli decyzję o depenalizacji homoseksualizmu, co spotkało się z krytyką ze strony społeczeństwa). Jednak Kisiel i inni geje mieli świadomość, że w latach 1985–1987 (lub nawet do 1988 roku) agenci służb specjalnych aktywnie zbierali i przechowywali informacje o homoseksualistach, co oficjalnie tłumaczone było niepokojem władz o możliwe rozprzestrzenienie się HIV/AIDS, w istocie zaś przyczyniało się do kontroli przestępczości w kręgach gejowskich zorganizowanych wokół tzw. pikiet. Jak wynika ze sprawozdań z tamtego okresu, stworzono ponad 11 tysięcy akt <Annotation target="osobowych" id="2">Krzysztof Tomasik, _Wokół akcji Hiacynt. Co zrobić z różowymi kartotekami?_, tekst zamieszczony na stronie: http://www.innastrona.pl/bq_hiacynt.phtml (dostęp: 3.10.2011). Autor wskazuje, że kampania mogła być tylko nieco bardziej intensywną formą regularnej infiltracji oraz (cytując Pawła Kurpiosa) sugeruje, że w 1959 roku praktyki służb specjalnych mogły zmusić do opuszczenia Polski Michela Foucaulta, który piastował wówczas stanowisko dyrektora Centrum Francuskiego na Uniwersytecie Warszawskim.</Annotation>. Kampania policji politycznej, zlecona przez ówczesnego Ministra Spraw Wewnętrznych, niesławnego generała Kiszczaka, miała kryptonim „Hiacynt”, który zdradzał niejaką wiedzę rządzących na temat (gejowskiej) mitologii. W rzeczywistości agenci władzy państwowej zazwyczaj podejmowali wobec zdemaskowanych mężczyzn próby szantażu, grożąc ujawnieniem ich tożsamości i żądając informacji na temat innych członków społeczności. Wydawanie gejowskiego magazynu czy zaangażowanie w jakąkolwiek inną wskazującą na homoseksualizm formę działalności publicznej niosło ze sobą pewne ryzyko i było aktem oporu wobec zabiegów policji politycznej.

<br />

Zamierzeniem Kisiela towarzyszącym wydawaniu magazynu „Filo” prawdopodobnie było również szerzenie wiedzy na temat wirusa HIV i AIDS oraz bezpiecznego seksu. Umieszczał w nim istotne informacje na temat choroby, a także drukował poważne w wymowie, choć podawane w humorystyczny sposób slogany nawołujące do bezpiecznego seksu. Mimo że zainteresowanie tematyką epidemii AIDS tego połowicznie podziemnego magazynu wydawało się iść w parze z niepokojami państwa, opresyjne działania rządu były dla Kisiela potencjalnym zagrożeniem i ostatecznie sam musiał stawiać im opór. Niełatwa pozycja, w jakiej znalazł się Kisiel, odzwierciedla skrywaną homofobię władz państwowych, widoczną poprzez infiltrację homoseksualnego półświatka (przez cały ten czas homoseksualizm nie był uważany za przestępstwo, a działania rządu utrzymywane były w sekrecie). Aktywizm Kisiela wydaje się odbiciem strategii przyjętej przez państwo, bazuje jednak na przeciwnych założeniach: z technicznego punktu widzenia jego magazyn wydawany był legalnie, choć faktycznie istniał w podziemiu – podobnie zresztą jak niejawne były działania policji. Ale podczas gdy Kisiel poprzez „Filo” dążył do szerzenia wiedzy na temat HIV/AIDS, co pozornie było spójne z intencjami władz państwowych, pobłażał on także stylowi życia homoseksualistów oraz propagował gejowską erotykę.

<br />

Przeźrocza zaprezentowane Karolowi Radziszewskiemu przez Ryszarda Kisiela, które stanowią podstawę projektu _Kisieland_, zawierają wiele analogicznych sprzeczności oraz sugestię ryzyka, jakie podjął Kisiel z przyjaciółmi, wykonując te fotografie za czasów komunizmu. W przeciwieństwie do magazynu „Filo”, który podlegał ograniczonej dystrybucji, zdjęcia w zamierzeniu były wykonywane z myślą o użytku prywatnym, lecz okazało się, że ostatecznie zajęły pozycję pośrednią: nie należały już całkowicie do sfery osobistej, ale też nie upubliczniano ich na szerszą skalę. W tym sensie nie różniły się zanadto od „Filo”, który rozpowszechniano w kręgach bliższych i dalszych znajomych. Istnieją także inne sprzeczności: niektóre fotografie przypominają prywatne ujęcia momentów intymnych, w których zastosowano sięgającą do prac Nan Goldin z tego samego okresu estetykę amatorskiej improwizacji, lecz wiele z nich charakteryzuje wyszukana kompozycja, w obrębie której precyzyjnie zaaranżowano układy ciał nagich lub w kostiumach, co upodabnia je do prac Jamesa Bidgooda z lat 60. i 70. To drugie porównanie przywodzi na myśl sposób, w jaki na tych fotografiach seksualność jest inscenizowana, nie zaś przedstawiana mimetycznie: w pozach przyjętych przez ich bohaterów i odgrywanych przez nich scenkach można odnaleźć wyraźny aspekt performatywny. Dopóki zdjęcia te nie zostaną wystawione w przestrzeni publicznej, nie będą stanowić świadomie wykonanych dzieł sztuki, ale ich rzucające się w oczy wyrafinowanie sprawia, że różnią się od zwykłych zapisów tematycznych seks-imprez gejowskich. Co więcej, pozycjonowanie ich w połowie drogi między projektem artystycznym i przypadkowymi zdjęciami przywołuje na myśl eksperymentalną sztukę lat 80., która eksploatowała temat seks-imprez odbywających się w sercu zachodnich metropolii: w nowojorskim East Village, londyńskim East End czy Berlinie. Ale tu pojawia się kolejna sprzeczność: skąd bowiem czterej mężczyźni, włączając profesjonalnego poligrafa i pracownika budowy, który jest jego kochankiem, wiodący względnie ukryte życie za żelazną kurtyną, mieliby posiadać wiedzę na temat tego, co działo się we wspomnianych miejscach wśród artystycznie i seksualnie wyzwolonej awangardy? A jednak wydaje się, że mieli oni dostęp do tego odległego świata i czerpali z niego inspirację. Wiadomo, że mimo oficjalnego zakazu pornografii, materiały o jawnie erotycznym charakterze były regularnie przemycane do Polski co najmniej od lat 70. Gejowskie porno było dla tych mężczyzn osiągalne tak samo jak prace Bidgooda czy Goldin.

<br />

Fotografie ze zbioru Kisiela wskazują na wysoki poziom wyrafinowania, całkiem dobrą znajomość kampowej wrażliwości, zachodniego slangu gejowskiego oraz konwencji filmowych. Wiele z nich pomyślano jako prześmiewcze plansze tytułowe dla serii tematycznych, w które ułożone są fotografie. Tytuły wypisane na nagim ciele mężczyzny zawierają kampowe pseudonimy. Szczególnie uderzający przykład stanowi slajd pod tytułem _Producenci_. Litery napisu zostały przyklejone do ciała mężczyzny, którego zwiotczały penis otacza biżuteria i trzy banknoty, co prześmiewczo sugeruje sposób zapłaty za „produkcję”. Taki układ przedmiotów przywołuje skojarzenie z terminem „_money shot_” (czyli „_cum shot_”, ujęcie wytrysku), choć nie jest pewne, czy Kisiel i jego przyjaciele mogli znać to wywodzące się ze slangu wyrażenie. Co więcej, jeden z trzech banknotów to banknot dwudolarowy, którego rzadkie występowanie leży u podstaw wyrażenia idiomatycznego „_queer as a two dollar bill_”. Ponownie nie jest jasne, czy powyższa fraza była znana tym mężczyznom, ale wydaje się prawdopodobne, że jeśli ktoś jest w posiadaniu takiego banknotu, przypuszczalnie zdaje sobie sprawę z jego unikalności i zna związany z nim zwrot. Drugi banknot to weksel wydawany przez polski bank centralny na wymianę za depozyt dolarowy lub inną twardą walutę. Weksli używano w specjalnych sklepach sprzedających produkty niedostępne w regularnym handlu. Trzecim banknotem była ówczesna polska waluta. Powstała zatem gra znaczeń między przedstawioną na zdjęciu twardą i miękką walutą biorącą udział w dość złożonym obrocie ekonomicznym, do którego metonimicznie zostaje wprowadzony zwiotczały penis, ponieważ epitety „twardy” i „miękki” odnoszą się również do niego. Obecność kosztowności nawiązuje do męskich genitaliów na podstawie kolejnej gry słów: polskie słowo „klejnoty” oznacza w slangu to samo, co angielskie słowo „_jewels_”, które odnosi się także do biżuterii. Podczas gdy polskie tłumaczenia słów „_hard_” i „_soft_” (odpowiednio: „twardy” i „miękki”) mogą odnosić się zarówno do waluty, jak i do penisa, termin „queer” użyty w połączeniu z dwudolarowym banknotem oraz wyrażenie „_money shot_” nie posiadają adekwatnych polskich odpowiedników. Tak czy inaczej, pojawienie się amerykańskiego banknotu obok polskiej waluty i weksla bankowego, jak również jawnie zamierzona gra z koncepcją „_hard and soft currency_” („twardej i miękkiej waluty”), wyraźnie pokazują kosmopolityczne aspiracje autorów fotografii, jednocześnie nawiązując do warunków, w jakich powstawały.

<ViewportImage
  image={props.localImages[1]}
  caption="Slajdy z archiwum Ryszarda Kisiela."
></ViewportImage>

Skontrastowanie nieco ponurej, domowej jakości zdjęć oraz sposobu, w jaki wchodzą w dialog z kosmopolitycznym Zachodem, prowokuje do zestawienia ich z kultową komedią Juliusza Machulskiego pt. _Kingsajz_ z 1987 roku. Film stanowi alegorię realnego socjalizmu końca PRL-u, a jego akcja zostaje umiejscowiona w anachronicznej, przypominającej bajkowy świat przestrzeni archiwum. Idea filmu opiera się na istnieniu miejsca zwanego Szuflandią, którą zamieszkują krasnoludki. W rzeczywistości Szuflandia to archiwum ukryte w piwnicy pewnego instytutu badawczego. Pewnego dnia kilku jej mieszkańców dowiaduje się, że ich kraina nie jest całym światem, lecz jedynie ograniczającym i zacofanym miejscem, w którym zostali nieszczęśliwie uwięzieni. Po szeregu zabawnych przygód udaje im się uciec do miejsca, które uważają za prawdziwy świat (czyli świat „olbrzymów”, nie „karłów”). W świecie _kingsajz_, do którego docierają bohaterowie filmu, ówcześni widzowie skwapliwie rozpoznali swoje własne realia, czyli świat realnego socjalizmu, który sam również spoglądał na zachód w stronę swojej własnej wersji _king_ _size_ – lepszej od ograniczającej i zacofanej rzeczywistości komunizmu. Szkatułkowa konstrukcja filmu pozwala dostrzec w nim alegorię realnego socjalizmu, co mogło zostać przeoczone przez cenzurę, ale zostało z łatwością uchwycone przez widzów, i co – obok ekscentrycznego humoru i nadzwyczajnej gry aktorskiej m.in. Katarzyny Figury – wyjaśniało ogromną popularność filmu.

<br />

Pod względem estetycznym Kisiel i jego towarzysze wydają się korzystać ze środków wyrazu podobnych do tych użytych przez Machulskiego, aby uwypuklić (potencjalnie komiczny) zgrzyt między ograniczeniami ich ówczesnej sytuacji oraz ich światowymi aspiracjami. Kolejna zbieżność dotyczy zastosowanych w obu przypadkach strategii kulturowego oporu. Machulski nie zainicjował otwartej krytyki wobec systemu politycznego, na co i tak by mu nie pozwolono, ale przechytrzył cenzorów, posiłkując się techniką _mise en abyme_. Grupa Kisiela zdaje się prowadzić podobną grę z cenzorami, którzy jako przedstawiciele państwa mogliby zainteresować się przeźroczami, gdyby te wpadły w ich ręce. Na zdjęciach nie pojawiają się akty seksualne. Przeciwnie: seks jest symulowany i zazwyczaj oprawiony egzotycznymi kostiumami i dekoracjami. Zdjęcia nie były dokumentacją performansu, lecz swoistym performansem dokumentacji (o ile seks pozostawał w sferze symulacji) i w ten sposób sugerowały wystąpienie treści, których mogłaby poszukiwać policja, jednocześnie ich nie zawierając. Pomimo nierzeczywistej reprezentacji udawanych aktów seksualnych, ryzyko ujawnienia procederu było wysokie. Kolejny paradoks polega na tym, że ze słów Kisiela, które padły w obecności Radziszewskiego, jasno wynika, że zarówno przed sesjami, jak i po ich wykonaniu między mężczyznami następowały zbliżenia, a widoczny na zdjęciach przystojny młody człowiek o imieniu Waldek był długoletnim kochankiem Kisiela. Mężczyźni ci udawali więc przed obiektywem stosunki seksualne w taki sposób, aby zarazem ukryć i ujawnić prawdziwość ich relacji.

<br />

W komunizmie za jedyną enklawę wolności uważano prywatny dom. W zgodzie z powyższym przekonaniem Kisiel i jego przyjaciele korzystali z mieszkania jednego z nich, traktując je jako ich własną przystań wolności. W ten sposób również sprowadzili przestrzeń prywatnego domu do „szafy” homoseksualistów. Ale nad domem, szczególnie takim, który służył jako wiecznie quasi-publiczna przestrzeń wolności, jaką była gejowska szafa, zawsze krążyło widmo demaskacji. Paradoksalnie taka demaskacja nie oznacza po prostu ujawnienia zawartości owej szafy, lecz prowokuje powstanie niezliczonych pytań na jej temat. Zarówno film Machulskiego, jak i zdjęcia Kisiela to przykłady trudności z interpretacją treści, które miały pozostać w ukryciu. Tak jak krasnoludki przybywają do miejsca, które zamiast światem ich marzeń jest tylko inną wersją Szuflandii, przeźrocza Kisiela wydają się zawierać obiecane treści, podczas gdy tak naprawdę ich nie dostarczają. Może to być kwintesencją prawdy o szafie homoseksualistów: próba wydostania się z niej okazuje się mieć skutek inny od zamierzonego. Niemożliwe jest więc automatycznie ustalenie czyjejś seksualności, tak samo jak podglądanie sekretów szafy prawdopodobnie tylko utrwala i mnoży jej tajemnice, zamiast wydobyć je na światło dzienne.

<br />

Istotną rolę w określeniu okoliczności, w jakich powstawały zdjęcia Kisiela, odgrywała sama technika ich produkcji. Aby cieszyć się efektami swojej pracy, ich twórcy musieli najpierw wywołać odbitki. W przeciwieństwie do zdjęć czarno-białych, które wymagają stosunkowo prostych zabiegów, slajdów kolorowych nie udałoby się wywołać domowymi sposobami. Trzeba było je oddać do studia fotograficznego i powierzyć technikom w laboratorium, co zwiększało ryzyko wydostania się zdjęć na zewnątrz – ujawnienie ich treści postawiłoby zaś Kisiela i jego znajomych w potencjalnie kłopotliwej sytuacji. Co było nawet bardziej niepokojące, informacja mogłaby dotrzeć do agentów państwowych**,** którzy w tamtym czasie byli intensywnie zaangażowani w zbieranie danych o homoseksualistach. Mężczyźni przedstawieni na slajdach (i jednocześnie ich autorzy), wystawiali się więc na niebezpieczeństwo policyjnej ingerencji i potencjalnego szantażu tylko po to, by dokończyć swój projekt. Mimo że w ramach projektu rejestrowano historię performansów inscenizowanych przed kamerą, przeznaczeniem zgromadzonych materiałów miał być użytek prywatny. Jednak ryzyko związane z przetwarzaniem przeźroczy przez osoby trzecie było znaczne. Pracownik laboratorium fotograficznego, który miał wgląd do tych zdjęć, mógł przekazać je policji zamiast zignorować ich treść (co w tym przypadku ewidentnie miało miejsce). Podjęcie takiego wyzwania jeszcze dobitniej pokazuje odwagę w działalności grupy Kisiela i w efekcie przenosi ich projekt z obszaru kompletnej prywatności do sfery potencjalnie publicznej, a zatem politycznej. Mianem aktu sprzeciwu wobec politycznych prześladowań można także określić prywatną radość twórców projektu. Projekt był swego rodzaju gestem uwolnienia się od strachu przed policyjną infiltracją. Manifestacją tego gestu oporu było śmiałe prezentowanie własnej seksualności i tworzenie zapisów tej aktywności, co mogło doprowadzić do rozpoznania, wytropienia, a nawet szantażowania ich autorów.

<br />

Odnosząc się do współczesnej terminologii, omawiane fotografie można określić mianem reakcji i komentarza ze strony przedstawicieli ruchu queer na temat państwowego nadzoru obywateli. Twórcy projektu użyli takich samych narzędzi, jakimi dysponowali agenci rządowi: kamer, dowodów w postaci zdjęć i groźby ujawnienia, które mężczyźni ci w znamienny sposób zwrócili przeciwko samym sobie. Ich gest powinien być pojmowany jako próba zwalczenia panoptikum poprzez odsłonienie jego nieskuteczności, nawet mimo dużego ryzyka bycia złapanym na gorącym uczynku. Autorzy projektu dają ponadto do zrozumienia, że według logiki systemu półoficjalnych rządowych prześladowań podstawową metodą wywabienia kogoś z szafy było poddanie go szantażowi. Fotografie były więc rezultatem akcji performatywnej, która odtwarzała działania policji politycznej, ale w odwróconym kontekście.

<br />

Wiele osób obserwowanych przez służby specjalne w ramach operacji pod kryptonimem „Hiacynt” paradoksalnie dobrze wiedziało o tym fakcie, ponieważ przynajmniej część z objętych śledztwem osób bez obawy i skrępowania dzieliła się tą informacją z innymi. Nie jest wykluczone, że także niektórzy agenci służb specjalnych byli aktywnymi homoseksualistami i sami ostrzegali osoby ze swojego środowiska. Nieumiejętność utrzymania tych faktów w tajemnicy pokazuje, jak płynna była granica pomiędzy tym, co jawne (_open_) i tym, co ukryte (_hidden_), do czego odwołuje się także potoczne wyrażenie „_open secret_”, któremu w języku polskim odpowiada idiom „tajemnica poliszynela”. Trudność dochowania tajemnicy to kolejna analogia między mężczyznami na fotografiach, którzy mimo przymusu ukrywania swojej tożsamości płciowej podjęli ryzyko ujawnienia w akcie nieposłuszeństwa, mającym zawieść ich do pozyskania choćby ograniczonej sfery wolności, oraz funkcjonariuszami policji politycznej, którzy nie potrafili panować nad własnymi tajemnicami mimo dysponowania wszelkimi narzędziami aparatu władzy państwowej. Innymi słowy, agenci sami siedzieli w swego rodzaju szafie, której sekretom spojrzenie innych zagrażało w takim samym stopniu, jak sekretom homoseksualistów.

<br />

Niezwykła historyczna zbieżność dotycząca ukrywania się homoseksualistów i tajnych agentów nadal stanowi przedmiot rozważań. Dokumenty zgromadzone w wyniku kampanii „Hiacynt” – nazywane również „różowymi kartotekami” – do dzisiaj pozostają w archiwum państwowym i niełatwo się do nich dostać. W przeciwieństwie do ówczesnych przywódców opozycji i podziemnych aktywistów, wśród mężczyzn, których dotyczą akta, oficjalnie nie ma ofiar komunistycznych prześladowań, zatem nie mają oni do nich dostępu. W ostatnim czasie gejowscy aktywiści zażądali prawa wglądu do teczek, zapewne z intencją zniszczenia dokumentów obciążających osoby, które były podmiotem dochodzeń, ale też w imię wyeksponowania prawdy historycznej o praktykach prześladowczych stosowanych w reżimie komunistycznym. Aktywistom odmówiono dostępu do akt na podstawie tej samej logiki. Okazało się także, że już samo natrafienie na ślad owych akt w przestrzeni samego archiwum jest nie lada <Annotation target="wyczynem" id="3">Ponad 80% akt zgromadzonych przez polską policję polityczną zniszczono, kiedy reżim komunistyczny chylił się ku upadkowi, zatem dodatkową przeszkodę na drodze do otwarcia archiwum stanowi jego niekompletność. Kontrolę nad archiwum sprawuje grupa prawicowych historyków, wyznaczonych do tej funkcji na podstawie decyzji politycznych. Najbardziej typowym przykładem wykorzystania pozostałości po archiwum byłych służb specjalnych jest wyszukiwanie (a być może nawet preparowanie) obciążających materiałów dowodowych przez śledczych państwowych w służbie swoich politycznych sponsorów. Jednym z wielu przypadków takiego szkalowania jest niedawna publikacja przedstawiająca Lecha Wałęsę jako domniemanego informatora komunistycznej policji politycznej. Paradoksalnie logika tego oskarżenia została poparta niekompletną zawartością archiwum, co uniemożliwia podważenie postawionej tezy. Trudności z dostępem do „różowych teczek” oraz ich enigmatyczne umiejscowienie w samym archiwum zdają się również potwierdzać trwały związek między archiwum i państwem, mimo że państwo, które przyczyniło się do jego utworzenia, już nie istnieje.</Annotation>. Jedyną grupą, której prawo daje możliwość dotarcia do tych dokumentów w celach naukowych, są historycy, jednak dotychczas żaden z nich się na to nie zdecydował, co odzwierciedla zarówno głęboko zakorzeniony konserwatyzm polskiej historiografii, jak i niezmienne lekceważenie tematyki seksualności i <Annotation target="płci" id="4">Zob. Sylwia Kuźma-Markowska, _Why Is There No Gender History in Poland?_, [w:] _Gender and Sexuality_, red. Tomasz Basiuk, „Dialogue and Universalism” 2010, t. XX, z. 5–6, s. 9–18.</Annotation>. Gdyby otwarto „różowe teczki”, niewątpliwie wpłynęłoby to na losy wielu ludzi. Ujawnione zostałyby fakty na temat męskich relacji seksualnych oraz przypadki donoszenia na kochanków i przyjaciół. Co więcej, niektórzy agenci służb specjalnych naraziliby się na kompromitację z powodu popełnienia rozmaitych haniebnych czynów i utrzymywania związków ze środowiskiem gejów, co prawdopodobnie prowadziłoby do pojawienia się pytań na temat ich życia prywatnego. Polityczne konsekwencje ujawnienia tych akt są trudne do przewidzenia, zwłaszcza jeśli na liście osób objętych dochodzeniem i informatorów pojawiłyby się nazwiska osób publicznych. Krótko mówiąc, „różowe kartoteki” pozostają ukryte w szafie a ich potencjalne upublicznienie dzisiaj niesie nie mniej zagrożeń niż gdyby miałoby to miejsce dwadzieścia lat temu.

<br />

Specyficzna fobia, jaką w Polsce wzbudza widmo homoseksualizmu, uwidoczniła się w 2003 roku, kiedy zamknięto jedną z alternatywnych przestrzeni kulturalnych w Warszawie, czyli klub Le Madame. Ten ogromny bar był miejscem wydarzeń zarówno artystycznych, jak i politycznych (był domem rodzącego się Ruchu Zielonych w Polsce oraz lokalizacją szeregu projektów teatralnych). W piwnicach Le Madame znajdowało się pomieszczenie pełniące funkcję darkroomu, w którym mężczyźni mogli uprawiać seks. Według byłego menedżera lokalu, stołeczny urzędnik, który przekazał mu informację o zamiarze rozwiązania umowy wynajmu, był w posiadaniu albumu zdjęć wykonanych w Le Madame, które dokumentowały seksualne zachowania uznawane za gorszące w publicznej, należącej do miasta przestrzeni. Nie mam dostępu do owej kolekcji, na którą menedżer Le Madame sam mógł jedynie rzucić okiem, jednak incydent ten wydaje się potwierdzać, że fotografie, które mogły nawet nie ukazywać realnego męskiego seksu, ale były uważane za dokumentację podobnych aktów, wciąż robią wstrząsające wrażenie.

<br />

Gejowscy aktywiści, którzy żądają dostępu do „różowych kartotek”, mogą być nieprzygotowani na epistemologiczne, moralne i prawne komplikacje, jakie zapewne pojawią się, jeśli zawartość tych akt ujrzy światło dzienne, ale kwestia ta pozostaje w sferze hipotez. Jednocześnie aktywiści LGBT podjęli próbę kontaktu z Ryszardem Kisielem, który jako założyciel „Filo” jest dzisiaj kimś w rodzaju celebryty. Kisiel jest w posiadaniu prywatnej kolekcji dokumentów i artefaktów, które niezmiernie interesują społeczność LGBT, ale dla których niełatwo znaleźć miejsce poza jego własnym domem. Sam Kisiel – jak wynika z rozmów z Radziszewskim – rozważa podarowanie swoich zbiorów berlińskiemu Schwules Museum, które dysponuje odpowiednią infrastrukturą archiwalną. W Polsce nie ma instytucji o porównywalnych warunkach przechowywania danych, nie jest też pewne, czy jakiekolwiek finansowane przez państwo archiwum byłoby skłonne przyjąć taką kolekcję oraz co by się z nią stało, gdyby do niego trafiła. Podobnie jak w przypadku innych tego typu kolekcji, zbiór Kisiela pozostaje niedostępny dla publiczności i grozi mu rozproszenie, wywiezienie z kraju lub zamknięcie w jakimś sejfie Szuflandii. Można się dziś zastanawiać, jakie kroki powinni podjąć działacze LGBT, żeby zapobiec podobnym scenariuszom i udostępnić kolekcję swojemu środowisku. Kisiel jest także cennym źródłem dla twórców projektów dotyczących historii mówionej, a jego świadectwo i dokonania są wysoko cenione, czego najlepszym dowodem jest dostrzeżenie ogromnego znaczenia, jakie miała nacechowana politycznie działalność wydawnicza w ramach zinu „Filo”. Jednak wyraźnie związane z seksualnością aspekty przeszłości, które Kisiel mógłby pomóc zrekonstruować, rzadko bywają przedmiotem zainteresowania działaczy LGBT; zazwyczaj nie okazują oni np. chęci udokumentowania historii związanych z miejscami poszczególnych pikiet, w których dochodziło do anonimowego, publicznego seksu. Obrazy promujące prawa mniejszości seksualnych również są w większości niezwykle aseksualne. Decyzję o pokazaniu Radziszewskiemu wybitnie erotycznych przeźroczy Kisiel podjął dopiero po odbyciu wielu spotkań z artystą i upewnieniu się, że ten drugi nie reprezentuje współczesnej <Annotation target="seks-policji" id="5">Dzisiejsza seks-policja istnieje zarówno po prawej, jak i po lewej stronie sceny politycznej. Polskie kampanie LGBT cechuje skrajna powściągliwość jeśli chodzi o wyrażanie seksualności, a wszelkie jej manifestacje są tłumione. Intymność przedstawia się za pomocą obrazów ukazujących ludzi trzymających się za ręce lub obejmujących się, a w ostateczności składających niewinnego całusa na policzku partnera. W warszawskiej paradzie gejowskiej, która odbyła się w 2004 roku, do udziału nie zaproszono drag queens, ponieważ rok wcześniej zanotowano, iż jedna z gazet codziennych na pierwszej stronie swojego dodatku opublikowała zdjęcie czterech drag queens pozujących na tle budynku polskiego parlamentu. Okładka magazynu okazała się dla ruchu przełomowa, gdyż to pierwsza fotografia tego typu opublikowana w polskiej prasie, która przedtem oferowała jedynie skąpe i pozbawione zdjęć sprawozdania lub w najlepszym wypadku fotografie z marszów organizowanych na Zachodzie, ponieważ wydawały się one bardziej fotogeniczne. Uwiecznione na zdjęciu drag queens okazały się jednak wystarczająco „atrakcyjne” medialnie, aby przełamać barierę niewidzialności. Mimo to w dniu osobliwej powtórki zamieszek w Stonewall Inn i ich wczesnych obchodów rocznicowych (z których drag queens również zostały wykluczone), organizatorzy wydarzenia postanowili wykorzystać bardziej posępne zdjęcie.</Annotation>.

<ViewportImage
  image={props.localImages[2]}
  caption="Slajdy z archiwum Ryszarda Kisiela."
></ViewportImage>

Kłopot z włączeniem treści seksualnych w oficjalne wizualne reprezentacje ruchu LGBT, nawet jeśli obrazy te miałyby charakter raczej żartobliwy niż dosłownie erotyczny, może odzwierciedlać powszechny problem z ukazywaniem emocji w ramach aktywności społecznej. Temat ten poruszył Douglas Crimp w zbiorze esejów pt. Melancholia and <Annotation target="Moralism" id="6">Douglas Crimp, _Melancholia and Moralism: Essays on AIDS and Queer Politics_, Cambridge 2004.</Annotation> – analizuje tam kwestię oporu wobec uznania żałoby publicznej za formę aktywizmu społecznego oraz poszerza koncepcję żałoby o obszar kultury seksu, która zanikła w wyniku szerzenia się AIDS. Z kolei Ann Cvetkovich w książce _An Archive of_ <Annotation target="*Feelings*" id="7">Ann Cvetkovich, _An Archive of Feelings: Trauma, Sexuality, and Lesbian Public Cultures_, Durham 2003.</Annotation> usiłuje wyjaśnić, dlaczego nie powstała dostateczna dokumentacja, która ukazałaby zaangażowanie lesbijek w inicjatywę _ACT UP New York_. Autorka w bezpośredni sposób dotyka także trudności związanych z mówieniem publicznie o swoich intymnych doświadczeniach. Wiele z cytowanych przez nią lesbijek zwierza się z odczuwania wstydu z powodu swoich intymnych relacji, które w istocie zmotywowały je do pracy przy _ACT UP New York_. Dla wielu kobiet poczucie skrępowania, jakie towarzyszy ich życiu seksualnemu, wydaje się uniemożliwiać im podjęcie bardziej zdecydowanych kroków w celu udokumentowania ich własnego zaangażowania politycznego. To właśnie pragnienie przezwyciężenia podobnych trudności wydaje się motywować decyzję Kisiela o powierzeniu przeźroczy Radziszewskiemu z intencją wydobycia ich z chronionej przestrzeni szafy na światło dzienne.

<br />

Powodem, dla którego silnie emocjonalne, prywatne nagrania, dokumenty i inne świadectwa o znaczeniu archiwalnym pozostają w ukryciu, może być brak przekonania właścicieli co do sensu ich pokazania albo niechęć widzów do ich uhonorowania. Podstawowy problem polega na niewystarczająco klarownym zdefiniowaniu znaczenia tego rodzaju śladów archiwalnych. Innymi słowy, w sferze publicznej może brakować warunków dla ich właściwego odczytania. Autor projektu _Kisieland_ stara się nadać erotycznym obrazom z lat 80. czytelność poprzez użycie estetyki, której inspiracje są zarówno kosmopolityczne, jak i lokalne, a która bierze się z umotywowanego politycznie, ale i głęboko personalnego impulsu. Najnowszy projekt Radziszewskiego niesie ze sobą trudności interpretacyjne, które przypominają o ryzyku podejmowanym kiedyś przez twórców oryginalnych zdjęć. Kłopot z odczytaniem tych obrazów jest tym większy, im więcej czasu upływa od tamtych wydarzeń oraz im bardziej polegamy na utartych wersjach opowieści o homoseksualizmie i o przeszłości. Częściowo trudności te można przezwyciężyć uwzględniając odpowiedni kontekst – np. informacje na temat kampanii „Hiacynt”, która obejmowała inwigilację homoseksualistów przez policję państwową. Warto też zwrócić uwagę na fakt, że fundamentalne znaczenie decyzji o podjęciu tego ryzyka przez Kisiela i jego przyjaciół było bardziej związane z zagrożeniami, jakie niosła ze sobą policyjna infiltracja, niż tylko z groźbą szerzenia się wirusa HIV i epidemii AIDS. Inne przyczyny niedostatecznej przejrzystości tych fotografii są aktualne do dzisiaj. Chodzi zwłaszcza o korzystanie z prywatnej przestrzeni gejowskiej kryjówki, czyli spędzanie czasu w czterech ścianach prywatnego mieszkania, w miarę możliwości starając się zapewnić oddzielenie seksualnego performansu i jego fotograficznych reprezentacji od świata zewnętrznego (z wyjątkiem sytuacji kontrolowanych). Taką aktywność trudu niejakim trudem można uznać za formę akcji politycznej. Prowokujące stanowisko Kisiela i jego przyjaciół wobec zagrożeń ze strony służb specjalnych – nawet przy ryzyku ujawnienia przy okazji wywoływania odbitek – nabiera sensu w kontekście historycznym, nawet jeśli samym zdjęciom przypisuje się coś więcej niż tylko znaczenie polityczne. W dzisiejszej aurze postemancypacyjnej i w poszanowaniu zasad demokracji, a w szczególności praw LGBT, postawa polegająca na korzystaniu z własnej wolności wewnątrz homoseksualnej szafy wydaje się raczej apolityczna. Ale takie myślenie wiedzie na interpretacyjne manowce. Niechęć współczesnych działaczy LGBT do zajmowania się z większą otwartością seksualnymi aspektami ich tożsamościowych roszczeń, nawet w relatywnie łagodnej i żartobliwej formę, świadczy o ograniczeniach politycznej sfery publicznej (_Őffentlichkeit_) oraz ilustruje, jak wiele rzeczy pozostaje zamkniętych w szafie. To uparte trwanie gejowskiej szafy jest kłopotliwe o tyle, że nie sposób jej otworzyć w sposób wyłącznie deklaratywny. Skuteczne działanie w tej sferze wymaga zastosowania szczególnej estetyki: performatywnego gestu, który zdeterminowałby warunki czytelności tego, co zostaje wystawione na widok publiczny.

<br />

Dla projektu _Kisieland_ oznacza to, że performatywne zaangażowanie twórców oryginalnych slajdów w definiowanie warunków czytelności projektu (te zaś ściśle odpowiadają warunkom towarzyszącym wtedy powstawaniu polskiej, homoseksualnej szafy) należy powtórzyć w innym akcie performatywnym – tym zaplanowanym przez Karola Radziszewskiego – mając nadzieję, że estetyka projektu _Kisieland_ stworzy nowy porządek widzialności dla zawartości tej szafy, wydobywanej na światło dzienne. To jednak nie znaczy, że szafa całkowicie zaniknie lub że jej zawartość będzie dostępna jedynie przez pryzmat artystycznej prezentacji. Do szafy, podobnie jak do archiwum, można podejść na wiele różnych sposobów, i żaden określony sposób lektury nie wyczerpuje możliwości odbioru tego, co on zawiera.

<br />

_Przełożyła Marta Skotnicka_
