---
title: "Praktyka archiwistyki cyfrowej. Czy cyfrowe archiwa będą otwarte?"
author: Nikodem Boƒcza-Tomaszewski
index: 5.15
date: "2021-07-29"
summary: "Wspominając pierwsze lata archiwistyki cyfrowej, można zauważyć, że cechował je żywiołowy rozwój informatyzacji, lecz zarazem brak należytej dbałości o archiwizację. Z tego powodu największą bolączką pionierów projektowania archiwów cyfrowych była wizja digital dark age – obawa przed całkowitą utratą danych z początków digitalizacji. Problem narastał głównie w latach 90., a z „filozofii”, która miała mu zaradzić, wyrosła m.in. karta UNESCO w sprawie zachowania dziedzictwa cyfrowego. Sądzono, że najważniejszym celem instytucji pamięci jest przechowanie dziedzictwa cyfrowego, które powstaje w szybkim tempie i, choć nie podlega żadnej kontroli, ma wielką wartość dla przyszłości. Praktyka pierwszego dziesięciolecia XXI wieku pokazała jednak, że archiwizacja cyfrowa właściwie nie stanowi takiego problemu, jak przypuszczano jeszcze 20 lat temu. Co prawda czasami wymaga ona od nas wiedzy z zakresu archeologii techniki – szczególnie wtedy, gdy zmagamy się ze starymi dyskietkami, nieaktualnymi formatami albo materiałem zapisanym na osobliwych nośnikach (dotyczy to zwłaszcza mediów audiowizualnych). Nie są to jednak problemy nierozwiązywalne. Potrafimy je całkowicie przezwyciężyć i dlatego moim zdaniem wizja digital dark age jest już tylko zagadnieniem historycznym."
---

# Praktyka archiwistyki cyfrowej. Czy cyfrowe archiwa będą otwarte?

<Author link="/chapter_22">Nikodem Bończa-Tomaszewski</Author>

Na konferencji omówiono już bardzo różne aspekty archiwizacji, uwzględniając liczne problemy, jakie się współcześnie wiążą z tym zagadnieniem. Ja tymczasem chciałbym ująć ten temat bardziej ogólnie: zaprezentować postawę, którą – wraz z moimi współpracownikami – przyjmuję podczas pracy w Narodowym Archiwum Cyfrowym. W NAC zajmujemy się archiwizacją na kilku płaszczyznach: jesteśmy archiwum cyfrowym (digitalizacja materiałów analogowych oraz archiwizacja Internetu i dokumentu elektronicznego), posiadamy archiwum fotograficzne, które ma w swoich zasobach 15 milionów zdjęć, jesteśmy wreszcie archiwum audiowizualnym, właścicielem m.in. archiwów Polskiego Radia i Telewizji Polskiej (do 1993 roku). W działalności NAC krzyżują się więc wszystkie współczesne trendy w archiwizacji, a naszym celem jest opracowanie spójnego systemu zarządzania powierzonym nam materiałem. Nie traktujemy naszych zbiorów jak trzech odrębnych sfer – nie jesteśmy trzema archiwami w jednym. Wręcz przeciwnie: dążymy do tego, by połączyć oddzielne jednostki i uzyskać wspólną perspektywę, co przynosi korzyść zarówno nam, czyli zarządcom, jak i użytkownikom, żądającym szerokiego i jednolitego dostępu do zgromadzonych zasobów.

<br />

Wspominając pierwsze lata archiwistyki cyfrowej, można zauważyć, że cechował je żywiołowy rozwój informatyzacji, lecz zarazem brak należytej dbałości o archiwizację. Z tego powodu największą bolączką pionierów projektowania archiwów cyfrowych była wizja _digital dark age_ – obawa przed całkowitą utratą danych z początków digitalizacji. Problem narastał głównie w latach 90., a z „filozofii”, która miała mu zaradzić, wyrosła m.in. karta UNESCO w sprawie zachowania dziedzictwa <Annotation target="cyfrowego" id="1">Karta w sprawie ochrony dziedzictwa cyfrowego została uchwalona na 32. sesji Konferencji Generalnej UNESCO w 2003 r. (rezolucja nr 42 z dn. 15.10.2003) (wszystkie przypisy pochodzą od redakcji).</Annotation>. Sądzono, że najważniejszym celem instytucji pamięci jest przechowanie dziedzictwa cyfrowego, które powstaje w szybkim tempie i, choć nie podlega żadnej kontroli, ma wielką wartość dla przyszłości.

<br />

Praktyka pierwszego dziesięciolecia XXI wieku pokazała jednak, że archiwizacja cyfrowa właściwie nie stanowi takiego problemu, jak przypuszczano jeszcze 20 lat temu. Co prawda czasami wymaga ona od nas wiedzy z zakresu archeologii techniki – szczególnie wtedy, gdy zmagamy się ze starymi dyskietkami, nieaktualnymi formatami albo materiałem zapisanym na osobliwych nośnikach (dotyczy to zwłaszcza mediów audiowizualnych). Nie są to jednak problemy nierozwiązywalne. Potrafimy je całkowicie przezwyciężyć i dlatego moim zdaniem wizja _digital dark age_ jest już tylko zagadnieniem historycznym.

<br />

Obecnie możemy wyróżnić trzy podstawowe pola archiwizacji cyfrowej. Pierwsze z nich to archiwizacja informacji publicznych. Myślę tu nie tylko o „dokumencie elektronicznym” lub <Annotation target="e-PIT" id="2">W Polsce od 16.08.2006 r. PIT drogą elektroniczną mogły składać duże, a od 1.01.2008 r. także wszystkie pozostałe firmy. Z dniem 1.04.2008 r. umożliwiono to również osobom fizycznym.</Annotation>< (tego drugiego zresztą nie musimy archiwizować), ale też o stronach internetowych instytucji publicznych czy, ogólniej rzecz ujmując, o aktywności tych instytucji w sieci. Drugi obszar obejmuje informacje gromadzone przez wszystkie funkcjonujące dziś systemy informatyczne. Mowa o systemach ewidencyjnych, rejestrujących zarówno przedmioty lub nieruchomości, jak i ruchy ludności (jak widać, są to informacje zaczerpnięte głównie, chociaż nie zawsze, ze sfery publicznej). W tej grupie mamy również informacje telekomunikacyjne, które – mimo że my sami nie przywiązujemy do nich wagi – są dziś gromadzone w olbrzymich ilościach przez operatorów sieci komórkowych i sieci telekomunikacyjnych (kumulowana wiedza dotyczy przede wszystkim ruchu w sieci oraz zachowań użytkowników). Istnieją ponadto informacje z systemów monitorowania (i to właśnie z nimi wiąże się coraz bardziej paląca kwestia: jak i w jakim zakresie można monitorować różne aspekty życia społecznego). Jest wreszcie trzecie pole archiwizacji, nie tylko największe, gdy chodzi o ilość danych, ale też najważniejsze w sensie jakościowym, ponieważ tak naprawdę to ono najlepiej odzwierciedla praktykę życia codziennego. Chodzi o informacje społecznościowe czy, ogólniej mówiąc, wszelkie informacje, które umieszczono w sieci rozumianej jako Web 2.0 – sieci po drugiej fazie rozwoju Internetu, pozwalającej użytkownikom na dostarczanie większości „kontentu” obecnego na stronach www. Z punktu widzenia archiwisty są to olbrzymie repozytoria cyfrowe. Przykładowo, portale takie jak Facebook lub polska Nasza Klasa gromadzą miliardy fotografii, informacji tekstowych i innego rodzaju treści codziennie generowanych przez użytkowników.

<br />

W praktyce archiwalnej dotykającej trzech zarysowanych pól przyjmuje się obecnie, że należy archiwizować wszystko. Dobrym przykładem instytucji publicznej, która wciela w życie tę ideę, jest <Annotation target="INA" id="3">Institut national de l’audiovisuel został założony w 1974 r., a jego siedziba mieści się w Bry-sur-Marne w Paryżu. Instytut przechowuje archiwa francuskiego radia i telewizji publicznej.</Annotation>, zajmująca się archiwizacją całego emitowanego we Francji sygnału radiowo-telewizyjnego, łącznie z reklamami. Analogicznie, społeczna instytucja Internet <Annotation target="Archive" id="4">Internet Archive powołano w 1996 r. jako organizację non-profit. Od 2009 r. siedziba Archiwum znajduje się w San Francisco w Kalifornii.</Annotation> stara się utrwalać wszystko to, co znajduje się w sieci. Przyczyna upowszechnienia tej tendencji leży przede wszystkim w ograniczeniach technicznych. O wiele łatwiej jest bowiem zautomatyzować masową archiwizację materiałów cyfrowych, czyli kazać robotom przeszukiwać m.in. całą domenę internetową, niż prowadzić jej selekcję, wdrażając tradycyjną metodę archiwistów, którzy oddzielali to, co cenne, od tego, co bezwartościowe, i którzy decydowali o tym, co warto, a czego nie warto zachować na przyszłość.

<br />

W konsekwencji budujemy w tej chwili liczne repozytoria lub – jeśli spojrzeć na to z perspektywy globalnej – gigantyczne archiwum, które posiada pamięć absolutną, utrwalając wszystko, co kiedykolwiek zostało zamieszczone w sieci. W tym kontekście można wyróżnić dwa podstawowe modele zachowań. Z jednej strony akumuluje się jak największą ilość informacji, niezależnie od tego, czy są one potrzebne, czy nie. Tak jest chociażby w przypadku zbierania przez operatorów telekomunikacyjnych wiedzy o lokalizacji użytkownika – nikt nie wie, dlaczego operator chce mieć te informacje, a mimo to są one gromadzone. Z drugiej zaś strony trzeba zauważyć ograniczanie dostępu do archiwów cyfrowych. Dotyczy to zarówno korporacji, które zebrany materiał harvestują lub analizują pod kątem potencjalnej wartości marketingowej, jak i instytucji publicznych, które po prostu wolą działać zakulisowo, bez zbędnej presji opinii społecznej.

<br />

W związku z tym uważam, że poważnym wyzwaniem na przyszłość, a z całą pewnością na najbliższą dekadę, jest odpowiedź na pytanie: w jaki sposób stworzyć archiwum otwarte? Jak dotąd udało nam się rozwiązać wiele problemów technicznych związanych z archiwizacją cyfrową. Nie mamy już lęków przed utratą czy nagłym zniknięciem danych. Dysponujemy też dobrze działającymi mechanizmami archiwizacji (liderem w tej dziedzinie pozostaje niewątpliwie Google, ale konkurencja mocno depcze mu po piętach). Skoro więc zaczęliśmy powszechnie dokumentować, trzeba teraz zastanowić się nad stworzeniem możliwości otwarcia wszystkich zgromadzonych informacji i nad sposobem ich funkcjonowania w praktyce. Można tu wskazać na dwa zasadnicze pytania: co powinniśmy archiwizować i w jaki sposób zapewnić do tego otwarty dostęp?

<br />

Jeśli chodzi o pierwszą kwestię, należy zadać sobie kilka praktycznych i bardziej szczegółowych pytań. Nie chciałbym jednak udzielać odpowiedzi, a jedynie wskazać na pewne problemy, które rodzą się w toku myślenia o archiwum cyfrowym jako archiwum otwartym. Powraca tutaj wspomniany już problem archiwizowania przez firmy telekomunikacyjne danych lokalizacyjnych. Pojawia się wątpliwość, czy nie powinniśmy zezwolić na zatarcie danych w systemach informatycznych, stawiając za wzór „zatarcia skazania”: jeżeli ktoś przebywał w więzieniu, zgodnie z polskim prawem po 10 latach od czasu wyjścia na wolność z oficjalnych rejestrów znika informacja o skazaniu, co oznacza, że państwo wybacza <Annotation target="występek" id="5">Por. Kodeks karny z dn. 6.06.1997 r. (Dz. U. Nr 88, poz. 553), art. 107, § 1.</Annotation>. W Internecie takie rozwiązanie nie wchodzi w grę, o czym świadczy choćby przypadek hiszpańskiego lekarza, który, usiłując walczyć ze zarchiwizowaną niepochlebną opinią na swój temat, musiał wytoczyć proces przeglądarce <Annotation target="Google" id="6">W 1991 r. „El Pais” opublikował historię pacjentki, która oskarżyła chirurga plastycznego Hugo Guidotti Russo o nieudaną operację piersi. Mimo że lekarz został oczyszczony z zarzutów, po wpisaniu jego nazwiska do wyszukiwarki Google informacja o oskarżeniu wciąż wyświetla się na pierwszej stronie wyników wyszukiwania. Russo wytoczył proces firmie Google przed hiszpańskim sądem.</Annotation>. Problem został też dostrzeżony przez Unię Europejska, a przypominają o tym słynne słowa komisarz ds. sprawiedliwości: „Bóg przebacza i zapomina, ale Internet <Annotation target="nigdy”" id="7">Chodzi o cytowaną w prasie wypowiedź Viviane Reding, luksemburskiej dziennikarki i polityk, komisarz ds. sprawiedliwości, wymiaru sprawiedliwości i obywatelstwa w Komisji Europejskiej pod przewodnictwem José Barroso.</Annotation>.

<br />

Drugim ważnym problemem jest zapewnienie dostępu do dowolnych dokumentów publicznych, jakie powstają w toku działalności państwa. Może to być wniosek do wybranego urzędu, dotyczący na przykład urodzenia dziecka, sprzedaży nieruchomości, spraw podatkowych itd. Przyjmując wersję Idealistyczną należałoby założyć, że skoro jest to dokument wpisany w sferę publiczną, dostęp do niego powinien być otwarty. Pamiętajmy jednak, że wiele informacji zawartych w takiej dokumentacji możemy uznać za dane wrażliwe, ponadto niekoniecznie musimy chcieć, aby nasz sąsiad dokładnie wiedział, co robimy i co kupujemy, a z pewnością wolelibyśmy powiedzieć mu o tych sprawach sami aniżeli pozwolić, by dowiedział się o nich z Internetu. Następna kwestia zawiera się w pytaniu, jak dalece powinniśmy chronić prawa autorskie. Z jednej strony takie regulacje porządkują działanie w sferze cyfrowej i są niezwykle ważnym czynnikiem rozwoju kapitału intelektualnego. Z drugiej zaś strony w sieci panuje opinia, że hamują one rozrost otwartych archiwów i przeszkadzają w swobodnym przepływie informacji. Pojawiają się nawet żądania _open access_, czyli otwartego dostępu do dowolnych materiałów, argumentowane twierdzeniem, że prawa autorskie są sformułowane w sposób archaiczny i że w ogóle nie przystają do epoki cyfrowej.

<br />

Jeszcze inną kwestią, która ma wyjątkowo praktyczny wymiar, jest pytanie o to, czy wolno fotografować przestrzeń publiczną bez ograniczeń. Dawniej nawet by nie pomyślano, żeby stawiać ten problem. W komunistycznej Polsce na wielu urzędach widniały tabliczki „Zakaz fotografowania”. Zakazy, które dotyczyły najczęściej obiektów strategicznych dla państwa, wywodzą się jeszcze z okresu I wojny światowej, czasu wojaka Szwejka, i jak dotąd niezmiennie budziły wesołość. W demokratycznym kraju nikt nie zaprzątał sobie nimi głowy dopóty, dopóki nie powstała możliwość masowego fotografowania cyfrowego oraz publikowania i przeszukiwania nowo powstających zdjęć. Liczne firmy podjęły akcję mapowania przestrzeni publicznej właśnie za pomocą fotografii, co zrodziło wiele nieprzemyślanych wcześniej problemów (teoretycznie, będąc w sferze publicznej, dysponujemy swobodą działania, a jednak…).

<br />

Wreszcie ostatnie pytanie: czy należy chronić prywatność użytkowników portali społecznościowych? Z wielu powodów operatorzy portali mówią takim praktykom stanowcze „nie”, w użytkownikach zaś narasta niepokój (choć nie aż tak duży, by zagrozić rozwojowi popularnych serwisów).

<br />

Są to tylko niektóre kwestie, jakie niedawno się narodziły. Nie sposób omówić wszystkich ważnych problemów, wydaje się jednak, że można sprowadzić je do istotnej opozycji; opozycji wykraczającej poza zagadnienie samej archiwizacji cyfrowej lub cyfrowego przetwarzania informacji – wiąże się ona bowiem z ogólniejszymi trendami społecznymi, z jakimi mamy obecnie do czynienia. Z jednej strony chcemy więc być otwarci, ale z drugiej – chronić swoją prywatność; zależy nam na nieograniczonym dostępie do informacji, ale żądamy ochrony własności intelektualnej; pożądamy dostępu do wszelkich zgromadzonych danych (a właściwie potencjalnej możliwości dostępu i swobody dysponowania wszystkimi danymi), ale wymagamy prostego sposobu ich przeszukiwania: niezmiernie irytuje nas sytuacja, kiedy Google od razu nie odpowie trafnym odnośnikiem na nasze pytanie. Konkludując, chcielibyśmy mieć wszystkie wygody cyfrowego życia, ale nie ponosić żadnych kosztów zmian z tym związanych. Rozwiązanie tych problemów całkowicie wykracza poza zagadnienie archiwizacji. Są to problemy społeczne, które w dużej mierze wykraczają także poza intelektualne horyzonty ponowoczesności. Charakteryzuje ją bowiem niezbywalna dwoistość: z jednej strony narosła już cała sfera nowych aktywności społecznych, nieobecna w epoce przemysłowej, ale drugiej strony wciąż istnieją pewne rozwiązania czy instytucje, wywodzące się jeszcze z nowoczesności. Dobrym przykładem jest tutaj problem praw autorskich w sferze cyfrowej. Nikt nie wymyślił jeszcze formuły umożliwiającej jednoczesne pełne poszanowanie tych praw i zapewnienie otwartego dostępu do chronionych treści (przy czym dostęp otwarty oznacza nie tyle dostęp darmowy, ile możliwość swobodnego przeszukiwania i wynajdywania informacji).

<br />

Sądzę, że praktyczne rozwiązanie wskazanych problemów musi nastąpić w ciągu najbliższej dekady (maksymalnie dwóch), ponieważ będą one bardzo mocno obciążały działalność instytucji publicznych i komercyjnych, coraz głośniej domagając się rozwiązania. Być może doprowadzi to do przełomu społecznego, spowoduje bardzo głębokie zmiany społeczno-polityczno-gospodarcze, a w konsekwencji – przekreśli ponowoczesność jako tę epokę, która pozostaje rozpięta między starym a nowym.

<br />

_Opracował Piotr Słodkowski_
