---
title: "Miejsce organizacji pozarządowych w obrębie działań archiwalnych"
author: Karolina Lewandowska
index: 5.16
date: "2021-07-29"
summary: "Fundacja Archeologia Fotografii została powołana w 2008 roku przez kilkoro pasjonatów fotografii, by zajmować się archiwami pozostałymi po tych spośród polskich fotografów, których spuścizny są u spadkobierców i nie są ani opracowane, ani publicznie dostępne. Fundacja ma je porządkować, opisywać i promować, dysponując nimi na prawach wieloletniego depozytu. Konfrontacja pierwotnych założeń z realiami finansowymi, prawnymi i lokalowymi skłania do refleksji nad tym, na ile nieskomercjalizowana działalność tego typu w sferze sztuki ma przyszłość. Czy zadanie regularnego gromadzenia i bezpiecznego przechowywania oraz udostępniania archiwaliów jest w ogóle możliwe do zrealizowania przez organizacje pozarządowe? Co w tej dziedzinie mogą one zaoferować społeczeństwu i przed jakimi dylematami stają? Warto sobie też zadać pytanie o to, jakie strategie działań rynkowych oraz opracowywania materiałów i rozpowszechniania ich powinny być przyjęte, a także jaka postawa etyczna powinna temu towarzyszyć?"
embeddedImagesLocal:
  - images/0_lewandowska.jpeg
  - images/1_lewandowska.jpeg
  - images/2_lewandowska.jpeg
  - images/3_lewandowska.jpeg
  - images/4_lewandowska.jpeg
---

# Miejsce organizacji pozarządowych w obrębie działań archiwalnych

<Author link="/chapter_22">Karolina Lewandowska</Author>

Fundacja Archeologia Fotografii została powołana w 2008 roku przez kilkoro pasjonatów fotografii, by zajmować się archiwami pozostałymi po tych spośród polskich fotografów, których spuścizny są u spadkobierców i nie są ani opracowane, ani publicznie dostępne. Fundacja ma je porządkować, opisywać i promować, dysponując nimi na prawach wieloletniego depozytu. Konfrontacja pierwotnych założeń z realiami finansowymi, prawnymi i lokalowymi skłania do refleksji nad tym, na ile nieskomercjalizowana działalność tego typu w sferze sztuki ma przyszłość. Czy zadanie regularnego gromadzenia i bezpiecznego przechowywania oraz udostępniania archiwaliów jest w ogóle możliwe do zrealizowania przez organizacje pozarządowe? Co w tej dziedzinie mogą one zaoferować społeczeństwu i przed jakimi dylematami stają? Warto sobie też zadać pytanie o to, jakie strategie działań rynkowych oraz opracowywania materiałów i rozpowszechniania ich powinny być przyjęte, a także jaka postawa etyczna powinna temu towarzyszyć?

<br />

Organizacje pozarządowe mają inicjować i prowadzić działania tam, gdzie nie dociera państwo. Pracują na niższym niż ogólnopaństwowy poziomie, są blisko życia codziennego. W większości małe, bez stałych siedzib, nawykłe są do ciągłej reorganizacji. Choć nie mają stałych budżetów, co ma swoje mankamenty, to nie podlegają też restrykcyjnym ograniczeniom ustawowym, które mają instytucje narodowe – zwłaszcza muzea i archiwa. Będąc mniejsze od instytucji państwowych i mając mniej rozbudowaną strukturę, znajdują się w bardziej komfortowej sytuacji przy podejmowaniu decyzji. To wszystko pozwala na daleko idącą elastyczność i przyjmowanie alternatywnych strategii działania, trudnych do przeprowadzenia w dużych instytucjach.

<ViewportImage
  image={props.localImages[1]}
  caption="Fragment archiwum Zofii Chomętowskiej, 2010."
></ViewportImage>

Dowodem na to, że organizacje pozarządowe są potrzebne w sferze, o której mówię, jest powstanie i rozwój Fundacji Archeologia Fotografii. Fundacja powstała, by odpowiedzieć na realnie istniejący problem, trudny (a czasem wręcz niemożliwy) do rozwiązania przez instytucje państwowe. Chodzi o sytuację fotograficznych archiwów prywatnych. Ze względu na brak konsekwencji w polityce ochrony spuścizn po fotografach, skala problemu jest znaczna. Mimo przejmowania zbiorów przez takie instytucje jak Archiwa Państwowe, Biblioteka Narodowa, Polska Akademia Nauk czy muzea lokalne, nadal wiele zbiorów po fotografach jest w rękach spadkobierców. Oznacza to, iż nie są dostępne, niszczeją i – co więcej – nie wiadomo dokładnie, co zawierają. Związek Polskich Artystów Fotografików (ZPAF) jako stowarzyszenie z niewielką siedzibą nie był stanie zaproponować stałego rozwiązania strukturalnego. Natomiast muzea sztuki nie były i w większości przypadków nie są zainteresowane posiadaniem całego archiwum danego autora. Obecnie obserwujemy być może powolną zmianę tej sytuacji – pionierem nowego stosunku muzeów sztuki do archiwów po artystach jest Muzeum Sztuki Nowoczesnej w Warszawie, które konsekwentnie pozyskuje takie zbiory. Innym wyjątkowym działaniem jest to, co robią osoby związane z Muzeum Akademii Sztuk <Annotation target="Pięknych" id="1">Mam na myśli Marylę Sitkowską, Agnieszkę Szewczyk, Jolę Golę.</Annotation> – to porządkowanie i digitalizowanie archiwów artystycznych dla spadkobierców, w zamian za możliwość dostępu do zbiorów. W ten sposób zostały opracowane ostatnio spuścizny Henryka Tomaszewskiego, wybitnego grafika i twórcy Polskiej Szkoły Plakatu, oraz Ryszarda Stanisławskiego, światowej sławy krytyka i kuratora, wieloletniego dyrektora Muzeum Sztuki w Łodzi. Takie działania nie mieszczą się jednak w polityce większości instytucji muzealnych w Polsce, które uważają, iż to zadanie dla archiwów. Te ostatnie wprawdzie gromadzą twórczości wybranych autorów, ale nie zapewniają jej popularyzacji, gdyż nie zajmują się sztuką. Tymczasem spadkobiercy w większości przypadków oczekują szczególnego i indywidualnego traktowania spuścizny. Obawiają się także, iż sprzedając bądź przekazując duży zbiór do instytucji państwowej zapewniają mu wprawdzie ochronę, ale ryzykują wieloletni brak dostępu do tego materiału ze względu na długi czas jego opracowania. Ponadto oddając archiwum tracą kontrolę nad redefiniowaniem, bądź właśnie nad nie-redefiniowaniem twórczości danego autora. Często też ze względów sentymentalnych rodzina nie chce się rozstawać z archiwum po artyście.

<br />

Fundacja Archeologia Fotografii powstała, by zaradzić sytuacji, w której archiwa po znaczących fotografach pozostają u rodzin niedopracowane lub opracowywane nieprofesjonalnie. Wówczas archiwa te dostępne są zwykle tylko dla kilku kuratorów lub badaczy, którzy akurat o nich wiedzą, i wiedza o ich istnieniu może być przekazywana jedynie pocztą pantoflową. Archiwum / spuścizna to rzecz niezwykle wymagająca – nie do udźwignięcia przez jedną osobę. Nawet jeśli opracowywanie przybiera formę bardziej złożonej, zarejestrowanej działalności, to trzeba się temu całkowicie poświęcić, na co prawie nikt nie może sobie pozwolić. Dlatego dla wielu rozwiązanie, które proponuje FAF, jest dobre. Celem fundacji jest nie tylko działanie na rzecz ochrony tych archiwów, ale także ich promocja i udostępnianie.

<ViewportImage
  image={props.localImages[3]}
  caption="Krzysztof Pijarski, *Dłubak – źródła*, 2009."
></ViewportImage>

Dwa najciekawsze i najbardziej złożone przykłady działań FAF to prace nad archiwami Zofii Chomętowskiej i Zbigniewa Dłubaka. Oba archiwa znajdowały się za granicą, w krajach, do których artyści emigrowali; w przypadku Chomętowskiej była to Argentyna, w przypadku Dłubaka – Francja. Dłubak jest artystą znanym, jego prace fotograficzne i malarskie znajdują się we wszystkich najważniejszych muzeach w Polsce, miał dziesiątki wystaw i do końca życia organizowano prezentacje jego dzieł. Wydawało się, że jego twórczość jest doskonale znana. Kiedy jednak scalone zostało archiwum – przez sprowadzenie do Polski tego, co zostało wywiezione do Francji – okazało się, jak wiele jest jeszcze do odkrycia, a dostęp do całości spuścizny pozwala na rzetelne i odkrywcze badania. Ponadto zbiory te, opracowywane jako pierwsze, były przedmiotem pierwszych działań wokół archiwum jako zagadnienia teoretycznego. W pierwszych miesiącach opracowywania powstał projekt fotograficzny Krzysztofa Pijarskiego _Dłubak – Źródła_, co wyznaczyło jedną z perspektyw prac nad spuściznami. Pijarski, dokumentując archiwum Dłubaka w stanie „przed” – czyli w jego anarchicznym porządku, wyznaczył własne tropy interpretacyjne. Mają one charakter intuicyjny – determinowane są raczej fascynacją, przyjemnością, są wynikiem uwiedzenia przez anarchię nieuporządkowanego zbioru. Rygor metodologii archiwistyki i historii sztuki został w tym przypadku wzięty w nawias. Obecnie, kiedy zbiór jest już w ogromnej części w stanie „po” – czyli zamienił się w archiwum zamknięte w szarych pudłach i szarych szafach, pamięć o tym niezwykłym doświadczeniu i przyjemność z nim związana pozostała w pracy _Dłubak – Źródła_. Prowadzenie równolegle pracy badawczej, archiwistycznej oraz inicjowanie i realizacja współczesnych projektów artystycznych na naszych archiwach stały się istotą działalności FAF. Dało to początek wieloletniemu programowi _Żywe Archiwa_, w ramach którego współcześni artyści zapraszani są do pracy nad wybranymi fragmentami spuścizn opracowywanych przez Fundację.

<br />

Archiwum Zofii Chomętowskiej jest przypadkiem szczególnym z innych powodów. Znaczna jego część została przekazana w 1979 roku do Muzeum Historycznego Miasta Stołecznego Warszawy – było to kilka tysięcy negatywów dotyczących przedwojennej oraz zrujnowanej stolicy (przekazywanie lub sprzedaż negatywów przez samego autora zdarza się zresztą niezwykle rzadko, tym bardziej wyjątkowa jest ta sytuacja). Duża część negatywów z fotografiami Polesia – drugi ważny temat dla tej dokumentalistki – przekazany został osobie prywatnej. Z pierwszego zbioru już w roku przekazania powstała ogromna wystawa, jednak nie towarzyszyła jej żadna publikacja. Drugi pozostał do niedawna całkowicie niezbadany. Brak obszernych publikacji oraz nieobecność Chomętowskiej w Polsce, a także to, iż w Argentynie nie zajmowała się fotografią, spowodowały, że postać ta praktycznie pozostała nieznana, a w najlepszym przypadku kojarzono ją z nurtem fotografii tradycyjnej, parapiktorialnej. Tymczasem rzeczywisty obraz przedstawia się zupełnie inaczej. Kiedy FAF zaczęła sprowadzać z Argentyny przekazywane przez spadkobierców negatywy i albumy z tysiącami wglądówek, systematycznie je skanować, ujawniały one zupełnie nieznane obrazy, które radykalnie zmieniają ogląd twórczości Chomętowskiej. Po dwóch latach pracy, zeskanowaniu 5 000 negatywów i 5 000 pozytywów oraz po identyfikacji części z nich, w roku 2011 ukazują się dwa albumy pokazujące i interpretujące fragmenty tego zbioru. Chomętowska jawi się jako nowoczesna dokumentalistka, wypełniając częściowo lukę w ubogiej historii przedwojennej fotografii dokumentalnej w <Annotation target="Polsce" id="2">Ważnym sygnałem, iż rola Chomętowskiej mogła być inna, był fakt pokazania części jej dorobku na wystawie _Dokumentalistki – polskie fotografki XX wieku_, Zachęta Narodowa Galeria Sztuki Współczesnej, 2008. Poważne badania nad twórczością tej autorki prowadzi od kilku lat Karolina Puchała-Rojek, dzięki staraniom której archiwum jest sukcesywnie sprowadzane z Argentyny.</Annotation>.

<ViewportImage
  image={props.localImages[2]}
  caption="Karolina Breguła, Zofia Chomętowska, *Fotografie korekcyjne*, Warszawa, 2011."
></ViewportImage>

Fundacja opracowuje i digitalizuje zbiory, co często jest jedynym sposobem, by upublicznić archiwa. To samo naturalnie może robić instytucja państwowa, ale to nie potrzeby indywidualnych osób przekazujących archiwa determinują priorytety digitalizacji dużych instytucji, gdzie podobne dary często czekają latami na opracowanie. Poza tym w przypadku wielu muzeów i archiwów masowe udostępnienie nadal nie jest priorytetem. Obecnie, w związku z koniecznością digitalizacji zbiorów, wpisaną w wieloletnią strategię rządu, zgodną z wytycznymi ogólnoeuropejskimi, sytuacja powoli się zmienia. Dobrym przykładem jest Narodowe Archiwum Cyfrowe, które uruchomiło program _Szukaj w archiwach_, scalający zbiory archiwalne w jednej wyszukiwarce w sieci, i uważnie analizuje słupki oglądalności. Analogiczny program dla fotografii jest w przygotowaniu.

<br />

Argumentem na rzecz potrzeby działania trzeciego sektora w dziedzinie archiwistyki jest to, iż zapewnia on dywersyfikację, która stanowi podstawę demokracji. Obecność fundacji opiekujących się choćby tylko pojedynczymi archiwami jest ważne. Często ich rola okazuje się fundamentalna, czego dowodzi działalność najstarszej takiej organizacji w Polsce – Ośrodka Karta, który powstał na bazie podziemnej struktury wydawniczej. Karta, nie będąc w swojej strategii działań bezpośrednio zależna od aktualnej sytuacji politycznej, w sposób niezwykle odpowiedzialny i z poszanowaniem pamięci wielu grup narodowych, etnicznych i religijnych zamieszkujących tereny obecnej i byłej Polski realizuje program badań historycznych na bazie dokumentów przekazywanych przez osoby prywatne.

<br />

Działanie archiwalne w obrębie małej instytucji daje jeszcze inną możliwość – zachowania archiwum w stanie najbliższym stanu początkowego. W przypadku spuścizn artystów bywa to niezwykle istotne, gdyż anarchiczny porządek jest porządkiem dla tych zbiorów właściwym, i należy go uszanować. Ciekawym przykładem na tym obszarze są działania Fundacji Galerii Foksal, która opracowywała archiwum Galerii Foksal oraz zachowała i udostępniła studio Henryka Stażewskiego i Edwarda Krasińskiego.

<br />

W przypadku organizacji pozarządowych wątpliwości może budzić wpisany w ich strukturę dynamizm – w każdym razie archiwa państwowe traktują tę cechę z podejrzliwością. Pojawiają się też kwestie etyki działania, która bardziej niż przez prawo weryfikowana jest przez opinię publiczną. Sprzeniewierzenie się tej etyce to może być wyrok na fundację, dlatego nie można tego zaniedbać. Sprawą pierwszorzędną jest utrzymanie pozycji organizacji pozarządowej. Od lat dyskutowana jest kwestia finansowania – wzbudza ona niekończące się spory. W Polsce bywa, że fakt, iż fundacja ma dochody, uważany jest za etycznie dwuznaczny. Tymczasem w system finansowania kultury ze środków publicznych wpisane jest samofinansowanie części zadań. Uzależnienie się organizacji pozarządowych od środków publicznych ma negatywne konsekwencje, a w warunkach wciąż niedojrzałej demokracji może prowadzić do upolitycznienia. Kierunek naszkicowany na Kongresie Kultury w 2009 roku był jasny: należy zwiększać samodzielność finansową wszelkich instytucji kulturalnych, co prowadzi do modelu menadżerskiego. Nie można jednak zapominać, iż w przypadku fundacji zajmujących się archiwami kwestia samofinansowania się jest złożona.

<ViewportImage
  image={props.localImages[4]}
  caption="Praca nad archiwum Zofii Chomętowskiej, 2010."
></ViewportImage>

Działalność archiwistyczna z zasady nie przynosi dochodów, jest za to bardzo kosztowna. Według naszych dotychczasowych doświadczeń organizacja pozarządowa działająca na tym polu ma kilka możliwości rozwoju: nie rozwijać się – czyli zajmować się jednym archiwum za pomocą jak najprostszych środków; rozwijać się w kierunku komercyjnym – czyli znaleźć sposób na działalność gospodarczą lub prowadzić tę statutową odpłatną na szeroką skalę, np. prowadząc agencję fotograficzną; rozwijać działalność w kierunku projektowym – prace nad archiwum prowadzi się wtedy tylko do potrzeb projektów, na które dużo łatwiej znaleźć środki niż na prace archiwizacyjne. Urząd miasta nie przewiduje np. w swoich programach finansowania organizacji pozarządowych działań archiwalnych. Innym wyjściem, które wydaje się ciekawe, ale nie jest jeszcze szeroko praktykowanie, jest partnerstwo publiczno-prywatne (PPP).

<br />

W przypadku dziedziny, o której mowa, jest to rozwiązanie mogące przynieść bardzo interesujące rezultaty. Takie partnerstwo mogłoby rozwiązać część problemów, z jakimi borykają się zarówno instytucje państwowe czy samorządowe, jak i organizacje pozarządowe. PPP w dziedzinie kultury nazywane jest często niewykorzystaną szansą – i tak jest. Względna stabilność finansowa i lokalowa, jaką ma instytucja publiczna, to wkład niezwykle istotny. W przypadku fotografii sprawą podstawową jest zapewnienie zbiorom odpowiednich i stabilnych warunków przechowywania. Wzorem może być dla nas przykład DEXTRA Photo naszych norweskich partnerów. Prywatna fundacja dała instytucji publicznej w depozyt swój zbiór i finansuje jego opracowywanie i promocję. W dziedzinie fotografii, która jest w Polsce bardzo zaniedbana, taka współpraca mogłaby dać doskonałe wyniki. Biblioteka Narodowa, Muzea Narodowe czy duże muzea miejskie mogłyby częściowo zlecać opracowanie i promocję fragmentów zbiorów właśnie instytucjom pozarządowym, tak by wzbogacać ogólnie dostępną ofertę wystawienniczą i wydawniczą, która w przypadku fotografii nadal jest uboga. Organizacja pozarządowa mogłaby też występować jako pośrednik w relacjach z indywidualnymi spadkobiercami, tak aby gwarantować opracowanie i odpowiednią popularyzację danego zbioru w zamian za zgodę na bezpłatny dostęp do podglądu w sieci. PPP w sferze kultury jest kierunkiem, o którym powinniśmy przestać jedynie myśleć, a zacząć go realizować i wypracować modele jego funkcjonowania.
