---
title: "Wprowadzenie"
author: Krzysztof Pijarski
index: 1.0
date: "2021-07-29"
---

# Archiwum jako projekt — poetyka i polityka (foto)archiwum

<Author link="/chapter_22">Krzysztof Pijarski</Author>

Niniejszy projekt stanowi próbę przemyślenia kwestii archiwów w postsocjalistycznej Europie Środkowej i Wschodniej – na obszarze, który ciągle stawia czoła konieczności przepracowania swojej XX-wiecznej historii. Archiwa i sposoby ich użycia pełnią w tym procesie niebagatelną rolę, a w narastającym wokół nich dyskursie powracają takie pojęcia, jak prawda i sprawiedliwość. W tym sensie _Archiwum jako projekt_ należy rozumieć jako nawiązanie do i rozwinięcie problematyki seminarium naukowego _Archiwalna gorączka. Archiwa współczesnej historii i sztuki w Polsce po 1989 r._ (2009), w ramach którego historycy, historycy sztuki, kuratorzy i artyści spotkali się, by podjąć temat i problem „archiwum” w kontekście postsocjalistycznych przemian tej części świata.

<br />

Głównym tematem tej książki są jednak archiwa fotograficzne, które od kilku lat przeżywają niezwykły wzrost zainteresowania i znaczenia. Pytanie o rolę archiwum fotograficznego (nie tylko dla nauk humanistycznych, lecz także dla praktyki artystycznej czy też politycznej), perspektywy, jakie otwiera i ewentualne zagrożenia, które tworzy, wydaje się kluczową kwestią do przemyślenia w obliczu „zwrotu archiwalnego”, jaki dokonał się w ciągu ostatnich 15 lat.

<br />

Przyczyn tego zwrotu można upatrywać w kilku zjawiskach, spośród których kilka warto wymienić, gdyż wyznaczyły ramy problemowe tego projektu. Mam tu na myśli ponowne otwarcie problemu archiwum i jego „obiektywności” po upadku żelaznej kurtyny (i nie tylko – w tym kontekście można przywołać także koniec Apartheidu), rozwój nowych, niezwykle szybkich technologii archiwizacji. Niebagatelną rolę odgrywa również postępująca digitalizacja wymiany i przechowywania informacji, czego skutkiem jest coraz wyraźniej zauważalna obecność różnego rodzaju „archiwów” w życiu codziennym przeciętnego człowieka oraz gwałtowny rozwój archiwów wizualnych, zwłaszcza fotograficznych. Warto też przypomnieć, że zagadnienie archiwum, podjęte w polu sztuki już w latach 60. i 70. ubiegłego wieku jako jeden z kluczowych problemów (późnej) nowoczesności, powróciło ze zdwojoną mocą pod koniec lat 90. Nie powinniśmy też zapomnieć o wzroście zainteresowania sferą wizualną we współczesnej nauce — mowa o antropologii i socjologii wizualnej, zwłaszcza zaś o badaniach nad kulturą wizualną — który ma swój udział w tej gruntownej rewaloryzacji archiwum. Miejsce tajemne stało się miejscem pożądania.

<br />

Wymienionym wyżej kontekstom wyłonienia się „archiwum” jako przedmiotu refleksji towarzyszyła intensywna produkcja dyskursu, w ramach którego można zauważyć charakterystyczny rozłam. Poza kilkoma wyjątkami, niewiele było dialogu między autorami z pola szeroko rozumianej humanistyki, których zainteresowania wychodziły daleko poza dosłowne znaczenie archiwum jako miejsca czy instytucji (lub też koncentrowały się na krytyce jego „neutralności”), a ludźmi pracującymi w prawdziwych archiwach, którzy siłą rzeczy koncentrowali się raczej na „materialnym” aspekcie instytucji i jej praktyk. (Jest to oczywiście rozróżnienie czysto robocze). Przełom archiwalny dotknął jednak także pola archiwistyki i okazuje się, że w jej ramach dokonało się wiele przemian: archiwiści zdali sobie sprawę ze swojego udziału w konstruowaniu rozumienia historii i pamięci, i — w związku z tym — polityki tożsamości (archiwa „narodowe” itd.) oraz z tego, że teoria i praktyka to nie są pojęcia przeciwstawne, lecz „integralne aspekty zawodowej roli i odpowiedzialności <Annotation target="archiwisty”" id="1">Terry Cook, Joan M. Schwartz, _Archives, Records, and Power: From (Postmodern) Theory to (Archival) Performance_, „Archival Science” 2002 , t. 2, nr 3–4 (wrzesień), s. 171.</Annotation>. Nie znaczy to jednak, że owa refleksja została przyswojona w praktyce archiwalnej — stąd też specyficzna struktura książki. Choć została podzielona na sześć rozdziałów, to składają się na nią trzy główne części, a raczej – perspektywy.

<br />

Przede wszystkim perspektywa teoretyczna, jak sugeruje tytuł _Archiwum w teorii_. Tu czytelnik odnajdzie teksty uznanych badaczy – oraz kuratorki – z obszaru (dawnego) Wschodu i Zachodu, którzy podjęli próbę przemyślenia lub uaktualnienia różnych problematycznych aspektów archiwum. John Tagg zdecydował się więc wrócić do debat z lat 70. XX w. wokół „archiwum” z intencją ocalenia choćby głównych postulatów, które, jak się zdaje, uległy zatarciu we współczesnych, coraz bardziej metaforycznych użyciach i przywłaszczeniach tego terminu. Wolfgang Ernst poświęcił swój artykuł tempor(e)alnościom archiwum, czasowym i strukturalnym cechom zbiorów tradycyjnych i cyfrowych, ich związkom z pamięcią, a także pytaniu, czy te drugie możemy nadal nazywać archiwami. Sven Spieker natomiast, na przykładzie prac artystów George’a Legrady’ego i Antoníego Muntadasa, poddał głębszej refleksji poruszoną już przez Ernsta kwestię entropii jako immanentnego aspektu archiwum. Helen Petrovsky podjęła temat pamięci, a konkretnie zastanawiała się nad możliwością wpisania wspólnej pamięci bądź doświadczenia w obraz fotograficzny (w tym wypadku fotografie Borisa Mikhailova); takie obrazy — pochodzące z zewnątrz, a jednak doskonale rozpoznawalne — mają niezwykłą moc wchodzenia w interakcję z naszymi ciałami. Zależność między archiwum a ciałem stała się kluczową kwestią dla Niny Lager Vestberg, która przyjrzała się jej przez pryzmat pojęć medium i materialności, opierając się na przykładach powieści A.S. Byatt _Opętanie. Romans_ z roku 1990 oraz serialu telewizyjnego _Shooting the Past_ Stephena Poliakoffa, emitowanego przez BBC w roku 1999. André Gunthert kluczowy problem dostrzegł natomiast w micie obejmującej wszystko archiwizacji, którą pozornie umożliwiają technologie cyfrowe. Według niego dziś bardziej niż kiedykolwiek wcześniej musimy zdać sobie sprawę, że archiwum jest czymś więcej niż tylko stosem dokumentów — stajemy więc wobec naglącej potrzeby stworzenia krytycznej metodologii archiwizacji fotografii. Nataša Petrešin-Bachelez w swoim eseju skupiła się na kontekstowej części wystawy *Obietnice przeszłośc*i — prezentacji powojennej sztuki Europy Wschodniej, której była współkuratorką — będącej swego rodzaju żywym archiwum odkrywającym performatywny potencjał dokumentów fotograficznych.

<br />

Kolejną sekcję tworzy _Perspektywa instytucjonalna_, gdzie prawdziwi adepci sztuki archiwizacji prezentują inicjatywy i punkty widzenia, które wydawały się płodne dla tego miejsca i czasu. Miklós Tamási pisze więc o Fortepanie, rewolucyjnej w duchu stronie internetowej, przez którą udostępnia on bez ograniczeń całą swoją kolekcję fotografii – w wysokiej rozdzielczości, dla każdego; implikacje przyjęcia takiej postawy jako modelowej wydają się warte przemyślenia. Także Zuzana Meisnerová-Wismerová prezentuje archiwum prywatne, tym razem będące częścią większego przedsięwzięcia, Fundacji Langhans — jednej z pierwszych w regionie inicjatyw tego typu — która poprzez swoją galerię jest także aktywnie zaangażowana we współczesną kulturę fotograficzną Czech. Grayson Dantzic, który opiekuje się archiwami swojego ojca, fotografa Jerry’ego Dantzica, a równocześnie jest współzałożycielem American Photographers Archives Group, postanowił opowiedzieć o powstaniu tej oddolnej, samopomocowej organizacji w bardzo osobisty, biograficzny sposób. Karolina Lewandowska podejmuje natomiast refleksję nad partnerstwem publiczno-prywatnym jako możliwej strategii zabezpieczenia działalności archiwalnych organizacji pozarządowych, których sposób działania wymaga stałego, bezpiecznego źródła finansowania. Tone Rasch z Norsk Teknisk Museum na przykładzie kolekcji DEXTRA Photo prezentuje istniejące partnerstwo tego rodzaju, które można wziąć sobie za wzór planując podobne przedsięwzięcia. W końcu Nikodem Bończa-Tomaszewski, dyrektor Narodowego Archiwum Cyfrowego, poświęcił swój esej ogólniejszym zagadnieniom związanym z archiwami cyfrowymi i cyfrową archiwistyką oraz podjął próbę rozpoznania potencjalnych wyzwań dla tego stosunkowo młodego pola wiedzy i działań.

<br />

Celem trzeciej, kluczowej części projektu było niejako negocjowanie między poprzednimi dwoma perspektywami, jakie umożliwia teoria i praktyka — sformułowanie propozycji refleksyjnego i (auto)krytycznego podejścia w postaci „archiwalnej” praktyki artystycznej. Ta część książki została rozbita na cztery rozdziały, głównie dlatego, że każdy z nich stanowi w pewnym sensie autonomiczną całość. Do spojrzenia na _Archiwum z ukosa_ zostało zaproszonych czworo artystów, podejmujących w swojej twórczości kwestię archiwum – dwóch z Polski (Wojciech Wilczyk i Karol Radziszewski), jedna artystka ze Słowacji (Lucia Nimcová), oraz jeden Libańczyk (Akram Zaatari) – by przedyskutowali różne aspekty swojej praktyki oraz jej szersze implikacje z czworgiem teoretyków: kulturoznawczynią (Iwoną Kurz), literaturoznawcą i teoretykiem queer (Tomaszem Basiukiem), antropolożką (Ewą Klekot) oraz filozofką polityki (Ariellą Azoulay). Każda para miała swobodę decydowania o kształcie swojego rozdziału, stąd też czytelnik znajdzie w tej sekcji najróżniejsze formy wypowiedzi: zapis rozmowy, esej krytyczny w towarzystwie zmontowanego dialogu, krótkie wprowadzenie z obszernym komentarzem krytycznym oraz dwie osobne prezentacje, dążące jednak w tym samym kierunku: z dwóch stron głębokiego podziału wzywające do przekraczania granic politycznych i wyobrażenia sobie możliwości nowych początków. Ostatni opis dotyczy rozdziału skomponowanego przez Ariellę Azoulay i Akrama Zaatariego, którzy oboje – każde na własny sposób – podejmują temat katastrofy ludności cywilnej, próbując stworzyć alternatywne wizje. Iwona Kurz i Wojciech Wilczyk podjęli natomiast dyskusję na temat archiwalnych aspektów fotografii dokumentalnej na przykładzie projektów artysty, zwłaszcza pracy o charakterze quasi-inwentarza pt. _Niewinne oko nie istnieje_, w sposób niezwykle trafny opowiadającej o pamięci polsko-żydowskiej i śladach tej wspólnej kultury w krajobrazie. Rozdział Karola Radziszewskiego i Tomasza Basiuka podnosi kolejną istotną kwestię – możliwości sformułowania alternatywnej wersji historii kultury gejowskiej w (post)socjalistycznej Polsce. Autorzy opierają się na przykładzie archiwalnego znaleziska Karola Radziszewskiego, które czyni taką alternatywę wyobrażalną, wręcz namacalną. Wreszcie wymiana między Lucią Nimcovą a Ewą Klekot w niezwykle zajmujący sposób otwiera refleksję na przestrzeń praktyki życia codziennego oraz pamięci ciała w Europie Środkowo-Wschodniej w czasach socjalizmu i później.

<br />

Wspomniane rozdziały i perspektywy powstały w odpowiedzi na kilka pytań wyjściowych dla tego przedsięwzięcia, tworząc w rezultacie parę nici tematycznych, które będą powracały w poszczególnych tekstach w najróżniejszych konstelacjach. Krystalizując się w rozmaitych formach powinny pozwolić rozpoznać, że archiwum, choć blisko związane z władzą, może stać się miejscem oporu i ponownego podziału zmysłowości (tak, jak rozumiał go Jacques Rancière). Owe nici zostały nazwane w następujący sposób:

<br />

**Poetyka/polityka archiwum.** W ramach „zwrotu archiwalnego” możemy zaobserwować dwie wzmacniające się nawzajem tendencje: zacieranie się różnic między instytucjami takimi jak biblioteka, muzeum (także muzeum sztuki) i archiwum, a z drugiej strony swoiste „puchnięcie” pola semantycznego terminu „archiwum”, tak że obejmuje ono coraz bardziej odległe od siebie zjawiska. Skutkiem tego coraz powszechniejsze jest „metaforyczne” tudzież „estetyczne” użycie tego pojęcia, mogące doprowadzić do neutralizacji jego politycznego wymiaru. Dlatego też ponowne przyjrzenie się swoistej poetyce (zasadzie konstrukcji) i polityce (celom tejże konstrukcji) archiwum — rozumianego jako dyskurs i instytucja w działaniu i ciągłym stawaniu się, nie zaś jako modne hasło i emulacja jego powierzchownych efektów — wydaje się niezbędne. W tym kontekście szczególnie interesujące wydaje się wykorzystanie instytucji i metafory archiwum w humanistyce i praktyce artystycznej.

<br />

**Totalność/fragmentaryczność archiwum.** Uniwersalistyczne ambicje archiwum były już wielokrotnie poddawane krytyce — zarówno w aspekcie gromadzenia totalności wiedzy, jak i budowania wszechobejmującej narracji, kwestii blisko związanych z problematyką władzy i imperium — i wydawałoby się, że ten problem należy już do przeszłości. W obliczu coraz szybciej rosnących możliwości magazynowania danych elektronicznych i konsolidacji archiwów (np. Corbis, Biblioteka Kongresu Stanów Zjednoczonych), żmudność procesu digitalizacji, który stanowi obietnicę powszechności dostępu, oraz koszty magazynowania coraz większej liczby „oryginałów” ponownie przypominają o problemie selekcji. Pytania, które się z tym wiążą to: Co archiwa powinny magazynować? Jaką część swoich zbiorów udostępniać? Na jakich zasadach? Jakie powinny być kryteria wyboru i kto powinien o nich decydować? Czy i w jakim stopniu archiwa prywatne, nieujawniające swojej polityki nabywania i publikowania zbiorów, powinny nas niepokoić? Jak rozumieć konstrukcję archiwum?

<br />

**Pamięć, historia i kwestia technologii.** Wiele zostało także powiedziane na temat pamięciowej struktury archiwum lub archiwum jako suplementu pamięci oraz jego statusu jako źródła dla historii. Uznanie, że proces archiwizacji wytwarza wydarzenia w takim samym stopniu, jak je zachowuje, pociąga za sobą rozpoznanie, że zmiany w technologiach oraz strategiach archiwizacji w istotny sposób redefiniują nasze rozumienie możliwości przywoływania i opowiadania o tym, co przeszłe. W związku z tym warto zadać sobie pytanie o to, czy i w jaki sposób, od nastania „zwrotu archiwalnego”, zmieniło się rozumienie wydarzenia, dokumentu i dokumentacji? Czy nie czas przemyśleć archiwum jako miejsca i jego funkcji jako repozytorium? Lub też: czy digitalizacja jest w stanie spełnić obietnicę powszechnej dostępności zbiorów? Jakie wnioski płyną z tego dla powstających obecnie instytucji o ambicjach archiwalnych?

<br />

**Fotografia w archiwum — problemy gromadzenia, opracowywania i upubliczniania zbiorów.** Ten zestaw z pozoru czysto praktycznych problemów zostanie rozpatrzony w kontekście powyższych, bardziej teoretycznych pytań. Chodzi bowiem o to, by ustanowić możliwie bliską więź między teorią a praktyką archiwum, wskazując na jej podwójny status jako mnemotechniki, a więc czegoś, co z jednej strony jest pewną techniką reprezentacji (czyli konstrukcją, fikcją czy śmiercią), z drugiej zaś wykazuje związek z pewną modalnością czasu przeszłego, która jest jego materią. Ten podwójny status wymaga refleksji, zwłaszcza że — co ciekawe — archiwum zdaje się dzielić ów indeksykalno-reprezentacyjny charakter z fotografią. To może okazać się płodną analogią.

<br />

**Archiwum święte/nieświęte — archiwum sekretne/publiczne.** Do podstawowych cech archiwów zawsze należała ich niedostępność. Pojawienie się możliwości cyfrowej reprezentacji zbiorów z jednej strony powołało do życia nowy sposób publicznego istnienia archiwów, z drugiej tym bardziej uświęciło coraz trudniej dostępne oryginały. Rzecz tyczy się więc procesu, w którym zbiory prywatne, przechowywane częstokroć w bardzo złych warunkach lub znajdujące się w ciągłym użyciu, wraz z nabyciem do archiwum zostają wyjęte ze sfery użyteczności i ulegają sakralizacji, tak że wysiłek zachowania ich dla potomności w dużej mierze je od tejże potomności odseparowuje. Należy więc postawić pytanie o to, w jakim stopniu możemy wystawić współczesne archiwa na profanację? (Profanację rozumiejąc jako przywrócenie do wolnego użycia). Pytanie to jest skierowane zwłaszcza do zaproszonych do udziału w projekcie artystów, dla których archiwum jako pojęcie, instytucja i miejsce stanowi część praktyki twórczej.
