---
title: "Historia jako partyzantka. Dyskurs i pragmatyka archiwum fotograficznego"
author: André Gunthert
index: 1.03
date: "2021-07-29"
summary: "Błędem byłaby akceptacja idei, zgodnie z którą pamięć naszej kultury jest chroniona przez parę wyspecjalizowanych instytucji, a kilka braków w tym dziedzictwie to skandaliczne wyjątki. Opowieść o zagrożonym archiwum jest chętnie wysłuchiwana przez publikę, lecz wprowadza ją w błąd. Niestety bliższe prawdy jest jej przeciwieństwo: w przypadku tego wszystkiego, co pozostaje z kultury popularnej czy działania przemysłu kulturalnego, konserwacja jest czymś wyjątkowym, a utrata – banałem."
embeddedImagesLocal:
  - images/0_gunthert.webp
  - images/1_gunthert.webp
  - images/2_gunthert.webp
---

# Historia jako partyzantka. Dyskurs i pragmatyka archiwum fotograficznego

<Author link="/chapter_22">André Gunthert</Author>

Kiedy pojawiła się dagerotypia, astronom (François Arago|Arago, François):{{#osoby}} z entuzjazmem zapowiedział, że właściwa nowemu wynalazkowi cudowna zdolność archiwizowania tego, co widzialne, będzie mogła zostać wykorzystana do „skopiowania milionów hieroglifów pokrywających zabytki Teb, Memfis i Karnaku”:{{^1}}. Fotografia i kino szczęśliwie zachowały wiele śladów przeszłości. Ale w przeciwieństwie do wielkiego projektu dokumentacji, który powracał w historii obrazów, to uniwersalne archiwum, jak je sobie wyobrażał Arago, okazało się wyjątkowo kruche, fragmentaryczne i niepewne.

Dzisiaj, kiedy dziedzictwo wielkich agencji fotograficznych Gamma, Sygma i Sipa skazane jest na rozproszenie, zaczynamy zdawać sobie sprawę z tego, że fotografia, która miała służyć wiernej rejestracji wszystkiego, co nas otacza, stanowi jedno z najgorszych archiwaliów: zbyt skomplikowana w konserwacji i interpretacji oraz zbyt droga w utrzymaniu, staje się dziedzictwem w ruinie, prawdziwym koszmarem dla historii.

Myślenie o dziedzictwie fotograficznym jest określone przez dwa mity. Pierwszy, nakierowany na przyszłość, mówiący o łatwej do wytworzenia, niezawodnej i taniej pamięci automatycznej, zanika po pierwszym trzydziestoleciu XX wieku, by pojawić się ponownie w wersji cyfrowej. Drugi, zwrócony ku przeszłości i lepiej opierający się działaniu czasu, dotyczy śladów aktywności fotograficznej jako ścisłego ekwiwalentu archiwów papierowych.

W marcu 2010 r. „Le Monde” ogłosił alarm: „Brak środków jest zagrożeniem dla archiwów fotograficznych «France-Soir»”, przechowywanych w Bibliotece Historycznej Miasta Paryża. „Kilkanaście dni temu zdjęto z półek około dwustu wielkich kartonów i czterysta czarnych albumów zawierających fotografie. Leżą jedne na drugich w kącie biblioteki, zabezpieczone taśmami klejącymi. Wizja jest złowieszcza, a przyszłość zbiorów niepewna”:{{^2}}.

Ta „złowieszcza wizja” nie ma uzasadnienia, ponieważ chodzi po prostu o przeniesienie odbitek w celu ich archiwizacji. Od momentu założenia w 1986 roku, zbiory „France-Soir” zostały poddane jedynie częściowej inwentaryzacji tematycznej, skoncentrowanej wokół tematu „Paryż i okolice”. Odnowiono czterdzieści pięć tysięcy zdjęć, czyli mniej niż dziesięć procent zbioru ocenianego na pół miliona dokumentów. Ale z artykułu w „Le Monde” przeziera romantyczny obraz kolekcji, którą wystarczy konserwować i która stanowi dziedzictwo _per se_, niewymagające jakiejkolwiek waloryzacji. Przeniesienie zbioru jest tu postrzegane raczej jako ryzyko, a nie szansa.

<ViewportImage
  image={props.localImages[2]}
  caption="Johnny Halliday, Sylvie Vartan oraz Królowa Anglii, Londyn, listopad 1965, odbitka wielokrotnie wyselekcjonowana, autor nieznany; archiwum Gilles’a Carona, Dijon. Fot. dzięki uprzejmości André Guntherta."
></ViewportImage>

Błędem byłaby akceptacja idei, zgodnie z którą pamięć naszej kultury jest chroniona przez parę wyspecjalizowanych instytucji, a kilka braków w tym dziedzictwie to skandaliczne wyjątki. Opowieść o zagrożonym archiwum jest chętnie wysłuchiwana przez publikę, lecz wprowadza ją w błąd. Niestety bliższe prawdy jest jej przeciwieństwo: w przypadku tego wszystkiego, co pozostaje z kultury popularnej czy działania przemysłu kulturalnego, konserwacja jest czymś wyjątkowym, a utrata – banałem.

Przypadek zbiorów „France-Soir” świadczy o tym, jak wysoka jest stawka kryjąca się za zmianą skali. W porównaniu z kilkoma tysiącami fotografii historycznych z kolekcji Musée d’Orsay, troskliwie wybranymi przez konserwatorów doceniających ich wartość estetyczną, miliony różnorodnych dokumentów zapisanych nam w testamencie przez historię ciągle stawiają nowe pytania i narzucają inne metody.

W kontekście dyskusji na temat archiwów żadna idea nie jest bardziej rozpowszechniona niż ta, że kolekcje fotograficzne same w sobie tworzą dziedzictwo, którego wartość wystarcza, by usprawiedliwić ich konserwację. „W ofercie handlowej przygotowanej przez Sud Communication nie było nawet wzmianki o niezwykłym dziedzictwie Sipa. Odkupiłem agencję Delmas wraz z negatywami (Raymonda Depardona|Depardon, Raymond):{{#osoby}}. Kupiliśmy bardzo wiele zbiorów fotograficznych. Ich wartość jest znacząca!” – tłumaczył niedawno (Göksin Sipahioglu|Sipahioglu, Göksin):{{#osoby}}, założyciel agencji Sipa, ogłaszając jej kupno przez DAPD.

Założenie, że zbiory powinny być traktowane jako archiwum, usprawiedliwia to podejście. Jest równoznaczne z zapomnieniem o tym, że stworzenie systemu norm archiwów papierowych, zapewniających wartość zbiorom zinstytucjonalizowanym i pozwalających historykom na efektywne uporządkowanie badań, jest owocem długiej pracy teoretycznej oraz praktycznej dotyczącej natury dokumentów i stworzenia systemu ich klasyfikacji. Archiwum nie jest prostym składem dokumentów, lecz wynikiem procesu organizacji, dzięki której możliwe jest łatwiejsze wyszukiwanie informacji. Warunkiem owej złożonej pracy nad strukturą jest wiedza na temat tego, co stanie się przedmiotem wyszukiwania.

Dziś żadne zbiory fotograficzne nie mogą być porównane do archiwum historycznego, gdyż nie wiadomo, jak zadać pytanie, na które miałyby one odpowiadać.

Kuratorzy o wiele lepiej niż ja będą w stanie opisać niezwykłą złożoność struktur kolekcji fotograficznych. Na razie pozostańmy przy prostym stwierdzeniu: konserwacja, przechowywanie w dobrych warunkach i organizacja zbiorów fotograficznych są o wiele bardziej kosztowne niż w przypadku dokumentów na papierze. Dlatego tworzenie i ochrona większości kolekcji fotograficznych aż do dziś podporządkowane były logice rynku, a nie ochrony dziedzictwa.

Nawet (Paul Frosh|Frosh, Paul):{{#osoby}} w swoim ważnym dziele zatytułowanym _The Image Factory_ twierdził, że agencje fotoreporterskie przestają uznawać zdjęcia za wartościowe, gdy tylko minie chwila ich aktualności:{{^3}}. Jednakże kolekcje agencyjne poddaje się konserwacji właśnie dlatego, że zdjęcia prasowe zachowują swą wartość także po ich pierwotnej publikacji. Archiwa fotograficzne agencji czy dzienników są więc organizowane według kryteriów ułatwiających ich późniejsze wykorzystanie. Nasze rozumienie logiki dziennikarstwa wizualnego jest jeszcze bardzo ograniczone. Ale uderzająca jest różnica pomiędzy heroiczną i romantyczną wizją fotoreportera, narażającego życie i przesyłającego z krańca świata obrazy dalekich tragedii, a rzeczywistością kolekcji fotograficznych, poświęconych w olbrzymiej części aktorom, aktorkom i innym celebrytom. W ich przypadku szybko zaczynamy rozumieć, że obrazy fotograficzne mają wartość raczej ekonomiczną niż związaną z dziedzictwem.

Archiwa reportażu fotograficznego w pierwszej kolejności mówią dziś nie o wydarzeniach, lecz o samej praktyce fotoreporterskiej. Praktykowany przez nie sposób konserwacji zdjęć, opierający się na mnożeniu duplikatów, by zapewnić w ten sposób ich dostępność (co z kolei oznacza ryzyko wejścia w konflikt z fotografami jako posiadaczami praw autorskich), wiele mówi o konkretnych sposobach użycia fotografii.

<ViewportImage
  image={props.localImages[1]}
  caption="Wizyta zespołu Lhivic w archiwach agencji Sygma, Locarchives, Dreux, 08.06.2009. Fot. dzięki uprzejmości André Guntherta."
></ViewportImage>

Te sposoby użycia obrazów, niezbyt dobrze znane poza granicami zawodu, stanowią istotę procesu, który skłonił (Dominique’a Auberta|Aubert, Dominique):{{#osoby}} do przeciwstawienia się Sygma-Corbis. Obwinił on agencję o zagubienie 753 wyselekcjonowanych przez jej pracowników fotografii jego autorstwa (opatrzonych tak zwanymi „czerwonymi punktami”), podczas gdy inne spośród nich były wciąż w użyciu bez zgody autora. Te dwie sprawy, które doprowadziły w końcu do likwidacji Sygma-Corbis i zbiorów agencji, są bezpośrednio powiązane z problemami klasyfikacji archiwów, które uprzywilejowują nie autora, lecz reprezentowane wydarzenie, a także z praktykami rozpowszechniania wielu reprodukcji, umożliwiających publikacje równoległe.

Kwestie związane z archiwizacją, które okazują się podstawowym elementem praktyk fotoreporterskich, dekonstruują wciąż obecną w kulturze fotograficznej romantyczną mitologię fotoreportera i odsłaniają w istocie ekonomiczną logikę o wiele mniej heroicznej rzeczywistości przemysłowej.

Próby ujęcia fenomenu owej przemysłowości, pojawiające się od niedawna w pracach takich badaczy jak (Paul Frosh|Frosh, Paul):{{#osoby}} czy (Matthias Bruhn|Bruhn, Matthias):{{#osoby}}, pozostają niestety odosobnione. Trzeba przyznać, że pamięć o procesach przemysłowych jest bardzo trudna do zachowania, ponieważ są one z istoty tajne i zakładają funkcjonowanie zbiorów dokumentalnych istniejących tylko i wyłącznie dzięki ich zyskowności dla przedsiębiorstwa. Niedawna wiadomość o zamknięciu archiwów Sygmy w Garnay oraz niemożliwość finansowania podobnych kolekcji przez instytucje publiczne powinny być poważnym ostrzeżeniem dla badaczy.

Takie przemysłowe sposoby użycia, wpisane w archiwum w utajonej postaci, stają się widoczne tylko dzięki skrupulatnym badaniom. W apelach o ratunek dla tego czy innego zbioru dostrzec możemy swoisty kult materialnego archiwum. Maskuje on olbrzymią ilość informacji potrzebnych do tego, by pojąć sposoby wykorzystania zbiorów i ich konkretne właściwości, zrozumiałe tylko dzięki rozmowom z ich użytkownikami. Myślę, że ta żywa historia nie jest postrzegana jako równie istotna co przeszłość obiektów. Jednakże jeśli zostanie ona zignorowana, zbiór szybko staje się niemą skamieliną, niepoddającą się interpretacji historycznej.

Jednym z najistotniejszych czynników determinujących korzystanie z XX-wiecznych zbiorów dokumentalnych jest dziś zagadnienie prawa autorskiego. Jak pokazuje przypadek agencji Corbis, jest ono w stanie zablokować lub skomplikować komercyjne wykorzystywanie kolekcji, będące warunkiem ich zachowania, niezależnie od tego, czy są one publiczne, czy prywatne.

Wprowadzenie w latach 90. technologii cyfrowych ożywiło mit zautomatyzowanej, prostej i taniej archiwizacji. Praktyczne i ekonomiczne problemy związane z digitalizacją dokumentów szybko pokazały, że archiwizacja cyfrowa była obietnicą równie zwodniczą co archiwizacja fotograficzna. Ale płynie z tego jeszcze jedna, niezauważona lekcja. Jej symptomy mogliśmy dostrzec dzięki wystawie _Paryżanie w czasach okupacji_, zorganizowanej w 2008 roku przez Bibliotekę Historyczną Miasta Paryża, pokazującej cyfrowe wydruki barwnych diapozytywów (André Zucci| Zucca, André):{{#osoby}}.

<ViewportImage
  image={props.localImages[0]}
  caption="Slajd André Zucci'ego, reprodukcja wykonana na miejscu, Bibliothèque historique de la ville de Paris. Fot. dzięki uprzejmości André Guntherta."
></ViewportImage>

Analiza skanów zrealizowanych w 2006 roku przez specjalistyczną firmę ujawniła, że w przypadku całego korpusu zdjęć doszło do korekcji dominant, a następnie zastosowano bardziej systematyczny retusz, w wyniku którego z fotografii wybranych do prezentacji wymazano plamki, rysy, nakłucia i inne niedoskonałości. Tego rodzaju korekty, zrozumiałe w przypadku wystawy, miały jednak również inne, nieszczęśliwe konsekwencje: od momentu, w którym zaistniały reprodukcje cyfrowe, ich dostępność sprawiała, że użytkownicy przestali korzystać z oryginałów, zdając się całkowicie na zdigitalizowane kolekcje. Tymczasem w tych kolekcjach nie znajdziemy przejrzystych i wiernych kopii oryginałów (jak każe myśleć doktryna fotografii cyfrowej), lecz obrazy podwójnie przekształcone – zarówno przez narzędzia cyfrowe, jak i przez wizualizację na ekranie. W istocie, kiedy porównujemy cyfrowe oryginały z barwnymi diapozytywami, stwierdzamy, że nasza percepcja tych obrazów została zmieniona przez pewne dodatkowe zabiegi. Oglądając oryginalne klisze, weźmiemy pod uwagę powiązaną z diapozytywami kulturę odniesień, która pozwoli nam skorygować interpretację i odnieść owe zmiany dominant oraz inne efekty wizualne do znanych nam cech medium. Z kolei na ekranie mamy do czynienia nie tylko z modyfikacjami wielkości, jasności i barwy. W kontekście współczesnego środowiska obrazowego, niespotykany charakter dokumentu historycznego wytwarza także efekt swoistego przesunięcia, podkreślający jego wyjątkowość.

Patrząc na te zdjęcia, odbiorca ma wrażenie ich nierzeczywistości lub paradoksalnej współczesności: owe sprzeczne reakcje widzów na obrazy prezentowane na wystawie były dobrze uzasadnione. Widzieli bowiem nie świadectwo historyczne, lecz cyfrową chimerę, pozbawioną cech pozwalających na usytuowanie w czasie – fotograficzny Disneyland oczyszczony w Photoshopie ze swej historii. Lekcja płynąca z tego przykładu jest jasna. Biorąc pod uwagę to, że konsekwencją digitalizacji jest zanik odniesienia do oryginału, zastąpionego przez obiekt bardziej praktyczny, taka digitalizacja, jeśli jest wykonywana w kontekście muzealnym, powinna leżeć w zakresie kompetencji konserwatorów i być przeprowadzana pod nadzorem specjalistów. Podobnie jak w przypadku fotografii, która okazała się nie być wyśnionym przez XIX-wiecznych krytyków medium przezroczystym i neutralnym, wizualne własności kopii cyfrowych wiążą się z serią wyborów związanych raczej z konserwacją niż reprodukcją.

Na koniec chciałbym podkreślić, że archiwum bez badających je naukowców jest bezużyteczne jak kupka zwiędłych liści. Trzeba mieć świadomość, że tendencje dominujące w europejskim pejzażu edukacyjnym stanowią wielkie zagrożenie dla samej możliwości badania naszej kultury. W tym coraz mniej stabilnym kontekście należy się cieszyć, że praktyki archiwum fotograficznego są przedmiotem akademickich analiz.

Jak mieliśmy okazję się przekonać, namysł nad badaniami i ochroną dokumentalnych zbiorów wizualnych współczesności prowokuje wiele złożonych pytań. Naukowcy będą musieli przygotować mapę pozwalającą na nakreślenie linii przewodnich ambitnych poszukiwań, odpowiadających wyzwaniom stawianym przez te nowe obiekty historii. Ale w obliczu trudności ekonomicznych, prawnych i praktycznych, o których mówiłem, nie jest wykluczone, że warunki, jakich byśmy sobie życzyli, nie zaistnieją wystarczająco szybko. Dlatego jest tak ważne byśmy kontynuowali nasze badania. Wobec ryzyka bezpowrotnego zniknięcia istotnych zbiorów, naszą powinnością jest nieustawanie w poszukiwaniach – nawet w złych warunkach, znacznie ograniczających perspektywę badawczą. Tak naprawdę nie mamy wyboru: musimy przygotować grunt dla przyszłych studiów i od dziś walczyć o historię jako partyzanci.

_Przełożył Andrzej Leśniak_

```footnotes
{{^1}}:François Arago, _Le Daguerréotype_, „Annales de chimie et de physique”, t. 68, Paris 1839, s. 327.
{{^2}}:Michel Guerrin, _Le manque de moyens met en péril les archives photos de „France-Soir”_, „Le Monde” 16 marca 2010.
{{^3}}:Paul Frosh, _The Image factory. Consumer Culture, Photography and the Visual Content Industry_, Oxford 2003.
```