---
title: "Archiwum jako obszar krzyżujących się ścieżek – dyskusja podsumowująca"
author: M. Michałowska, A. Zaatari, A. Azoulay, K. Pijarski, W. Ernst, S. Spieker, G. Goszczyńska, H. Petrovsky, J. Tagg, T. Basiuk, K. Lewandowska, A. Gunthert, R. Babjak, D. Schulmann, E. Chmielewska
index: 8.21
date: "2021-07-29"
summary: "Tekst jest zapisem dyskusji podsumowującej konferencję *Archiwum jako projekt – “poetyka” i “polityka” (foto)archiwum*."
---

# The Archive as a Realm of Crossing Paths

<Author link="/chapter_22">
  M. Michałowska, A. Zaatari, A. Azoulay, K. Pijarski, W. Ernst, S. Spieker, G.
  Goszczyńska, H. Petrovsky, J. Tagg, T. Basiuk, K. Lewandowska, A. Gunthert, R.
  Babjak, D. Schulmann, E. Chmielewska
</Author>

**Marianna Michałowska:** Rozpoczynając naszą dyskusję, chciałabym przedstawić może nie tyle archiwum licznych wątków poruszanych w czasie konferencji, ile pewną kolekcję tematów, które powracały w kolejnych wystąpieniach.

<br />

Ten zbiór tematów określiłabym nie jako obszar opozycji, lecz pewnych aporii, nierozstrzygalników. W archiwum nie mamy do czynienia z sytuacją „albo – albo”, lecz „i – i”. Owe aporie dobrze reprezentuje wielokrotnie przywoływany w naszych dyskusjach problem entropii i negentropii archiwów, poruszany m.in. przez Wolfganga Ernsta czy Svena Spiekera. W parze z zanikaniem i rozpadaniem się materiałów idzie potrzeba ich zachowywania. Z entropią, zmierzającą do wygaszenia energii, nierozerwalnie związana jest negentropia, czyli energia potrzebna do życia. O ile ta pierwsza powoduje zapadanie się archiwów w czasie, ta druga sprawia, że trwają i nieustannie się rozrastają. Autorzy wielokrotnie podkreślali zresztą niezwykłą rolę artystów i działań artystycznych w ożywianiu archiwów. Nataša Petrešin wspominała w tym sensie o performatyce działań ekspozycyjnych, która wydobywa dzieła z magazynów i przywraca je współczesnym odbiorcom. André Gunthert zwracał uwagę na praktyki konserwacji, które nazwałabym negentropicznymi, oraz na wagę rozpowszechniania zbiorów.

<br />

Wielokrotnie dyskutowaliśmy również kwestie związane z konstrukcją i udostępnianiem archiwów odbiorcom. Jak dowodził John Tagg, dopiero uczynienie maszynerii archiwum przedmiotem refleksji pozwala rozpoznać społeczne konstrukcje wiedzy i związane z nimi strategie władzy, decydujące o dysponowaniu materiałami zawartymi w archiwach. Konstrukcja wiedzy ma charakter polityczny i jest zawsze w pewien sposób manipulowana przez twórców zbiorów. Kto zatem ma dostęp do archiwum i czy jest on równy dla każdego? Jak powinniśmy czuwać nad tym, by Ci, którzy nie chcą ujawniać swoich archiwów, nie musieli tego robić? Jakich rozwiązań prawnych potrzebujemy, by uporządkować problemy związane z dostępnością archiwów? Pytania te powracały najczęściej w kontekście archiwów instytucjonalnych. Ich przedstawiciele wskazywali na odmienną sytuację archiwów cyfrowych wobec tych zawierających zbiory materialne; niektórzy – jak Wolfgang Ernst – proponowali wręcz zmianę terminologii i kryteriów kategoryzacji.

<br />

Od praktyki instytucji i postępowania archiwistów nie sposób oddzielić tematyki głęboko ontologicznej, sprowadzającej stawiane pytania do podstawowego: czym jest samo archiwum? Czy, jak pisał Allan Sekula, jest ono konstrukcją ideologiczną – stworzoną przez ludzi i instytucje w określonym celu? Czy może, jak z innej perspektywy opisywał to Paul Ricoeur w książce _Pamięć,_ _historia,_ <Annotation target="*zapomnienie*" id="1">Paul Ricoeur, _Pamięć, historia, zapomnienie_, przeł. Janusz Margański, Kraków 2006.</Annotation>, archiwum przypomina _pharmakon_, który sam z siebie nie jest ani dobry, ani zły? Być może to dopiero użytkownicy czynią je politycznym, wyjmując zeń materiały i je odczytując.

<br />

Docieramy w ten sposób do pytania o sposób interpretacji materiałów archiwalnych. I znów będziemy mieli do czynienia z dwiema perspektywami. Pierwsza, prezentowana przez artystów, obejmowałaby zarówno tworzenie dokumentów, jak i operowanie materiałem zastanym. Artyści wykorzystują owe materiały do autokreacji lub po to, by rozpoznać w nich ukryte, nieznane dotychczas przesłania i treści. Inną perspektywę reprezentują instytucje, których zadaniem jest udostępnianie i upowszechnianie zbiorów, a z drugiej strony – ich zabezpieczanie i konserwacja. Między tymi dwoma biegunami istnieje silny związek. Z działaniami instytucji wiążą się także kwestie własności, praw do publikacji i prezentacji materiałów oraz określenia dotyczące zasad ich wykorzystania, np. tego, na jakiej zasadzie artysta może dysponować archiwum znalezionym i je przetwarzać. Czy może ujawnić wszystko?

<br />

Dobrym punktem wyjścia do dalszej rozmowy mógłby być projekt _Archiwum_ _potencjalnych_ _historii_ Arielli Azoulay i Akrama Zaatariego. Czy konstruowanie historii potencjalnych mogłoby być ilustracją twierdzenia, że obraz archiwalny nigdy nie jest niewinny? Czy uwikłanie obrazu w dyskurs historyczny sprawia, że także budując „potencjalną historię” musimy bardzo wyraźnie określić własną pozycję wobec prezentowanych problemów?

## O polityce budowania archiwum i kolekcji

**Akram Zaatari:** Jak wyjaśniałem wcześniej, The Arab Image Foundation nie przejęła żadnych materiałów. Dlatego nie chciałbym używać dla tej kolekcji obrazów określenia „archiwum”. Może z czasem stanie się ona archiwum. Na razie są to głównie bardzo niewielkie kolekcje złożone z kilku fotografii, wybieranych w bardzo subiektywny sposób przez ludzi przynoszących je do Fundacji. Obecność obrazów w Fundacji jest zatem wynikiem wyboru dokonywanego głównie przez artystów. Często stanowią kolejny aspekt realizowanych przez nich projektów. Ambicją Fundacji (bez względu na to, czy udało się ją zrealizować, czy też nie), jest ukazanie innego aspektu projektu artystycznego, który określić by można jako jego wymiar publiczny. Jak zmienia się projekt artystyczny – będący przecież zawsze przykładem tego, co twórca chciał osiągnąć i przekazać odbiorcom – gdy używają go inni? Zawsze podaję radykalny przykład filmowca, który, kończąc swe dzieło, powszechnie udostępnia wszystkie kopie robocze do dowolnego wykorzystania.

<br />

Właśnie dlatego nie nadaję Fundacji miana archiwum. Nie biorę pod uwagę jej związków z polityką. Jako artysta zajmuję oczywiście określone stanowisko wobec polityki, ale nie ponoszę odpowiedzialności za polityczność tej kolekcji, czy też tego archiwum. Realizując swoje projekty, swoją pracę w terenie, zawsze nadaję im dwie postaci: jedna współtworzy The Arab Image Foundation, druga to wideo, film, książka czy wystawa. I pod tym względem ta kolekcja jest unikalna i niepodobna do żadnej mi znanej.

<br />

**Ariella Azoulay:** Po pierwsze nie sądzę, by istniały obrazy niewinne – tak, jak nie istnieją obrazy zbrodnicze. Obrazy są fragmentami, a my wplatamy owe fragmenty w inne dyskursy. Dyskursy zaś nigdy nie są niewinne. Jednak samych obrazów nie możemy sklasyfikować ani jako niewinnych ani jako przestępczych.

<br />

Prezentując wczoraj _Archiwum_ _potencjalnych_ _historii_, korzystałam z dwóch zbiorów, które stworzyłam w wyniku podejrzenia, że filozofia polityczna, przy użyciu której zbliżamy się do przeszłości, nie jest niewinna. Nowoczesna filozofia polityki posługuje się terminami takimi jak: „obywatele”, „nie-obywatele”, „uchodźcy”, „osoby nielegalne” czy „suwerenność”, które bez wyjątku są wytworem XVIII-wiecznej refleksji. Pozornie uniwersalny język tej wiedzy był w istocie tylko kamuflażem dla pewnych mechanizmów różnicowania. Proces ten zapoczątkowała Rewolucja Francuska, wykluczając kobiety, czarnych i biednych, a także Rewolucja Amerykańska, która wykluczyła niewolników i kobiety. Nasze demokracje i nasze podejście do fotografii przejęły dziedzictwo tego dyskursu.

<br />

Próbuję pokazać – nie tylko w tym, co zaprezentowałam w moim tekście jako studium przypadku specyficznego archiwum, ale także w tym, co próbuję uczynić z fotografią na ogólniejszym poziomie – że fotografia i praktyka fotograficzna (czy też użycie fotografii) umożliwiają nam przekształcenie naszego języka politycznego i filozofii politycznej. Umożliwiają wynajdywanie nowych pojęć, dzięki którym możemy zobaczyć na fotografiach nie tylko to, co zostało dla nas wykadrowane, lecz także wziąć pod uwagę sposoby, w jakie wpisują się w te fotografie inne grupy ludności, które „od zawsze” w odmienny od nas sposób podlegały władzy (cokolwiek znaczyłoby „my” i kimkolwiek są „oni”).

<br />

Przedstawiliśmy z Akramem dwie odrębne wypowiedzi, lecz w pewnym sensie dotarliśmy do tego samego życzenia, do tej samej nadziei, do wyobrażenia tego samego projektu politycznego. Chociaż Akram przed chwilą zdefiniował siebie jako artystę mówiącego: „Nie mam wizji politycznej”, to jasne jest dla mnie, że łączy nas podobna wizja polityczna. Sądzę, że mówiąc w ten sposób – i tu wracam do tego, co powiedziałam wcześniej – stara się przekształcić idee polityczne. Sposób, w jaki zwykle używamy terminów w odniesieniu do fotografii, nie jest niewinny. Projekty Akrama są w tym sensie polityczne, że starają się nadać nowy kształt pojęciom – i to łączy nasze stanowiska.

<br />

**Krzysztof Pijarski:** Chciałbym pójść dalej tym tropem, zaczynając swoje pytanie dokładnie w tym miejscu, w którym skończyłaś wypowiedź. Mam wrażenie, że wychodząc z różnych punktów, podążacie w kierunku tej samej wizji, tego samego horyzontu, którego celem jest ukształtowanie rodzaju wspólnoty w miejscu, w którym istnieje wyraźny podział. Stworzenie, jeśli to mogę tak ująć, „nowego początku”. Narzędzia, którymi się posługujecie, należą do metod historii. W pewien sposób zbliżacie się do siebie, patrząc wstecz. Akram szeroko korzysta z metod historii mówionej – czerpie z archiwów zawierających zapisy rozmów z ludźmi, pracuje z pamięcią i wspomnieniami, tworzy z nich narracje i konstruuje rzeczywistość. Ty także działasz w podobny sposób – pracując z archiwum obrazów, starasz się je przepisać na nowo. Czy uważacie, że jedynym sposobem, by pójść naprzód, jest przepracowanie – czy też przepisanie – historii? By tak powiedzieć: uporanie się z „duchami we własnym domu”?

<br />

**Ariella Azoulay:** Zacznę od pojęcia „nowego początku”. Zawsze powracam do Rewolucji Francuskiej. Żyła wtedy pewna radykalna filozofka polityczna, która niestety nie jest dostatecznie rozpoznana. Jej prace są często tłumaczone z francuskiego, w którym to języku pisała. Mówię o Olympe de Gouges. Była ona jedną z nielicznych postaci, które podczas Rewolucji Francuskiej sprzeciwiały się ścięciu Ludwika XVI. Wyobrażała sobie, że koniec monarchii doprowadzi do nowego początku. Sądziła, że nie chodzi o to, by pozbyć się duchów, lecz by się z nimi zmierzyć, co pozwoliłoby utworzyć nowy rodzaj kantowskiego _sensus_ _communis_ (zdrowego rozsądku) – nie w znaczeniu takim, w jakim używał tego terminu Kant, lecz raczej w rozumieniu upowszechnionym później: jako zmysł wspólny, coś, co dzielimy, w tym przypadku w związku z określonym wydarzeniem, które było nie do zniesienia.

<br />

Myślę, że musimy zajmować się przeszłością, by stworzyć rodzaj wspólnoty, która zaakceptuje to, co było nie do wytrzymania w przeszłości, po to, by zacząć na nowo. Nie podzielam modernistycznej wiary w eliminację. Jestem za ideą rozpoczynania na nowo, tworzenia nowej umowy społecznej wokół tego, co było nie do zniesienia w przeszłości.

## O kłopotach z definicjami

**Marianna Michałowska:** Powrócę do kwestii poruszonej przez Akrama Zaatariego. Powiedział pan, że The Arab Image Foundation nie jest archiwum, lecz stanowi pewnego rodzaju kolekcję. Czy znaczyłoby to, że artysta, wybierając materiał archiwalny, zawsze tworzy kolekcję? Moje pytanie dotyczy praktyk artystów, którzy wykorzystują istniejące zbiory. Jaka jest różnica między opracowaniem materiału archiwalnego a tworzeniem archiwum?

<br />

**Wolfgang Ernst:** W przypadku podobnych praktyk artysta często waha się, czy bezpośrednio zakwalifikować własną pracę jako archiwalną. Duża część tych fascynujących i ważnych realizacji oparta jest na pracy z pamięcią, czy też, by tak powiedzieć, z historiografią lub kontr-historią. Może nie powinniśmy nadmiernie rozszerzać słowa „archiwum” i stosować go do każdego rodzaju pracy pamięci? Może lepiej nazwać te realizacje paraarchiwalnymi lub nawet wcale nie nazywać ich archiwami, ponieważ artyści nie czują się dobrze, gdy są do czegoś zmuszani. Istnieje nauka o archiwach, określająca wyraźnie, czym jest archiwum. Zgodnie z jej kryteriami, prace artystów nie spełniają tych kryteriów. Ale ty, Akramie, tego nie twierdzisz…

<br />

**Akram Zaatari:** Myślę, że dzisiaj praktyka archiwalna prowadzona jest głównie przez firmy takie jak Light Impressions, czy te dostarczające bezkwasowe materiały archiwalne etc. Nie lubię łączyć mojej pracy z pamięcią, ponieważ pamięć stanowi terytorium władzy, ja zaś nigdy nie twierdziłem, że istnieje tylko jedna pamięć. Myślę, że moja praca jest organicznym rozszerzeniem pracy dokumentalnej: zajmuję się zastosowaniem dokumentu w codziennym życiu. Jest to dokument w sensie wykraczającym poza rozumienie tego gatunku prezentowane w telewizji. Mam przynajmniej nadzieję, że to właśnie robię.

<br />

**Sven** **Spieker:** Ponieważ Wolfgang i ja niemal zawsze jesteśmy jednomyślni, postaram się zaproponować rodzaj łagodnej krytyki. Z jednej strony jestem całkowicie za tym, by termin „archiwum” zarezerwować dla tajnych archiwów państwowych, i popieram stwierdzenie, że nie wszystko może być archiwum. Z drugiej strony byłem pod wrażeniem, gdy Wolfgang zadał dzisiaj rano pytanie o to, czy możemy mówić o archiwach cyfrowych jako o archiwach w ścisłym sensie i zasugerował, że być może potrzebujemy nowej terminologii.

<br />

Jeśli jednak chodzi o sztukę współczesną: wydaje mi się, że w przypadku prac dotyczących archiwów/kolekcji powinniśmy zdać sobie sprawę, że archiwa nie funkcjonują już tylko w trybie produkcji, lecz że istnieje także zjawisko konsumpcji archiwów. Dosłownie: artysta konsumuje archiwa. Ta konsumpcja nie jest bierna, lecz aktywna – jest bardzo twórczym rodzajem konsumpcji, która sama staje się rodzajem produkcji, co zresztą mieliśmy okazję tu zobaczyć. Archiwum stanowi rodzaj obiektu do wykorzystania, w ten czy inny sposób. Być może gdy spojrzymy na to z tej strony, pytanie o terminologię – czy jest to archiwum, czy kolekcja – będzie mniej ważne od przyjrzenia się sposobom, w jakie artysta pracuje z takimi obiektami. Rozumiem jednak ów niepokój ze ściśle akademickiego punktu widzenia, podzielam także potrzebę zarezerwowania terminu „archiwum” dla bardzo ograniczonej serii procedur administracyjnych, dla archiwów analogowych.

<br />

Inną kwestią, jaka pojawiła się w dyskusji i która jest dla mnie niezwykle ważna, jest polityka archiwów, nie tylko w Europie Wschodniej, lecz także np. w Ameryce Południowej. Na konferencjach, w których uczestniczą historycy sztuki z Ameryki Południowej, podkreśla się konieczność zapewnienia, że archiwa pozostaną w poszczególnych krajach. Badacze bardzo się obawiają, że mogłyby zostać sprzedane, powiedzmy, do bibliotek uniwersyteckich w Stanach Zjednoczonych. Pytanie o politykę archiwów wydaje więc się szczególnie ważne, a jedynymi ludźmi, którzy tak naprawdę o niej teraz mówią, są nie akademicy, lecz artyści. To właśnie oni, bez względu na to, czy błędnie nazywają archiwa kolekcjami, czy też nie, próbują używać archiwów w sposób, który wydobywa ich polityczny potencjał. Robi to na mnie duże wrażenie.

<br />

I ostatnia rzecz: konkluzją wcześniejszej dyskusji mogłoby być stwierdzenie, które może stać się kością niezgody między nami, że archiwa nie mają nic wspólnego z ciałami. Nawiasem mówiąc, przeciwstawia się to XIX-wiecznej retoryce opisu archiwów, gdzie o rejestrach mówiono jako o żywych ciałach i gdzie archiwistę dosłownie przedstawiano jako kogoś, kto jak chirurg interweniuje w uszkodzone rejestry, jakby były organami żywego ciała. Istnieje także afektywna strona archiwów – i często to właśnie artyści są wstanie wydobyć uczuciowe efekty ze zbiorów, które wydają się niczym więcej niż martwą informacją. Sądzę, że artyści, poprzez swoje zawłaszczanie archiwów – a nawet pojęcia „archiwum” – uczą nas o nich czegoś, czego nie rozumiemy, gdy zbliżamy się do nich w sposób zbyt ściśle akademicki.

<br />

**Ariella Azoulay:** Chciałabym włączyć się do dyskusji na temat różnicy między archiwum a kolekcją. Rozumiem rozróżnienie, jakie uczyniłeś, kiedy mówiłeś: „Używajmy słowa archiwum tylko wtedy, gdy mówimy o archiwach państwowych”. Jednak takie stwierdzenie implikuje, że redukujemy państwo znowu tylko do suwerennej władzy – dokładnie tak, jak czyniliśmy to od XVIII wieku.

<br />

Kiedy ja myślę o państwie, mam na myśli nie tylko suwerenną władzę, ale także obywateli. Mówiłam o tym, odnosząc się do własnego projektu – podkreślam, że tworzę archiwum i nic innego. Tworzę archiwum, ponieważ stawiam sobie za cel stworzenie nowej powierzchni wyłaniania się. W mojej definicji archiwum nie jest ono określane przez jego właściciela – bez względu na to, czy jest to państwo, czy jakaś inna instytucja bądź jednostka. W mojej definicji, której część pochodzi od Michela Foucaulta, pojawia się idea tworzenia powierzchni wyłaniania się. To archiwa definiują, co może być widziane poprzez archiwum. Są obiekty, których nie ujrzymy nawet dziesięć razy przeczesawszy je pod włos – ba, przez pryzmat specyficznie rozumianych archiwów nie ujrzymy ich nigdy.

<br />

W tworzeniu archiwów ważne jest dla mnie nie tylko znalezienie obrazów ukrytych tu i tam, pozwalających odmiennie spojrzeć na historię, lecz także stworzenie nowej siatki, nowej powierzchni wyłaniania się, na której będą mogły przejawiać się nowe obiekty. Inną istotną dla mnie cechą archiwum jest to, że może być bezustannie rozszerzane. Zatem zawartość archiwum przekracza to, co może do niego wnieść jeden człowiek. Oto właśnie sposób, w jaki chciałabym postrzegać archiwum. Wobec tego nawet jeśli miałabym się zgodzić na skojarzenie archiwum z państwem, nie chciałabym redukować państwa do suwerennej władzy.

<br />

**Krzysztof Pijarski:** Podkreślasz, że konstruujesz archiwa. Byłbym bardzo zainteresowany sposobem, w jaki je konstruujesz. Jak je porządkujesz i skąd pochodzą obrazy? Jak trafiają do twojego archiwum?

<br />

**Ariella Azoulay:** Dwa prezentowane tu przeze mnie archiwa mają różny charakter. Pierwsze zaczęłam tworzyć z gazet, które czytałam. Wtedy zdałam sobie sprawę, że nie mogę zbierać fotografii z gazet, ponieważ nie mam do nich praw, wobec czego zadecydowałam, że zmienię strategię. Odwiedziłam pracownie sześćdziesięciu fotografów i w tych sześćdziesięciu czy sześćdziesięciu pięciu pracowniach zebrałam kilka tysięcy obrazów, z których do mojego archiwum włączyłam tylko siedemset. I do tego archiwum uzyskałam prawa od fotografów. Dlatego też mogę je pokazywać bez problemu na całym świecie.

<br />

W przypadku drugiego archiwum jest to bardziej problematyczne, ponieważ jest ono „moje” tylko wirtualnie. 95 procent fotografii pochodzi z dwudziestu różnych archiwów państwowych i nie mam do nich praw – choć posiadam archiwum. Upieram się przy tym, że jestem właścicielką tego archiwum jako archiwum wirtualnego, które teraz istnieje w postaci książki, lecz które mogę ponownie zaprezentować jako wystawę, jeśli uiszczę odpowiednie opłaty licencyjne. Można powiedzieć, że posiadam jego indeks.

<br />

**Wolfgang Ernst:** Chciałbym uzupełnić twoje słowa. Zgadzam się z tym, co powiedziałaś: archiwum nie powinno i nie może być redukowane do archiwum państwowego. Produkujesz archiwum w foucaultowskim sensie. Teraz jednak, w roku 2011 czy też w XXI wieku, powinniśmy włączyć do rozważań także technologię, aparat. Tym, czym niegdyś było państwo, teraz jest sama technologia. Dziś to oprogramowanie wyznacza sposoby, w jakie pokazujemy obrazy. My ich po prostu używamy, ale są to archiwa działające według określonych reguł.

<br />

Ponieważ na tej konferencji skupiamy się zwłaszcza na archiwach fotograficznych, powinniśmy przyjrzeć się bliżej technologicznej specyfice takich zbiorów i przeciwstawić je np. archiwom fonograficznym, dźwiękowym i archiwom obrazów ruchomych: filmów i wideo. Jeśli mówimy o archiwach w ogólnym sensie, to nie ma sprawy, jednak – jak sądzę – jedną z idei tej konferencji było postawienie pytania o to, jaka jest specyfika archiwum fotograficznego, które nie jest ruchome. Fotografia stawia aktywny opór: nie porusza się, jak czyni to kino, i nie mówi, jak nagranie fonograficzne lub zapis magnetyczny. Archiwum fotograficzne jest milczące i nieruchome – i właśnie ta cecha wydaje mi się w nim fascynująca.

## O emocjach i afektach w archiwum

**Marianna Michałowska:** Z jednej strony archiwa fotograficzne przedstawiane są jako milczące – to byłaby linia Allana Sekuli, który odwoływał się do XIX-wiecznej tradycji fotografii, zgodnie z którą obraz miał być milczącym dowodem realnych faktów, ale z drugiej – w bardzo wielu wypowiedziach na tej konferencji zwracali państwo uwagę na emocje. O emocjach na przykładzie prac Borisa Mikhailova mówiła Helen Petrovsky. Odwoływali się do nich także przedstawiciele instytucji zajmujących się praktykami archiwizacyjnymi, opowiadając o sytuacjach, w których zbiory archiwalne budziły emocje u osób rozpoznających się na fotografiach. Widzowie poprzez fotografie docierają do swej przeszłości. Warto być może rozważyć, czy konflikt między bezosobowością archiwów i emocjonalnością związaną z ich społecznym funkcjonowaniem da się pogodzić?

<br />

**Grażyna Goszczyńska (Europejskie Centrum Solidarności):** Opowiem państwu o zrealizowanej przez Aleksandrę Went i Alicję Karską wystawie, która miała miejsce w maju 2009 roku w Gdańskiej Galerii Fotografii (oddziale Muzeum Narodowego w Gdańsku). Wyglądała następująco: ściany galerii były pokryte pustymi fotonarożnikami, a całą ekspozycję stricte fotograficzną tworzyła prezentacja na ekranie wideo. Przedstawiała ona dłonie konserwatora fotografii, który za pomocą specjalistycznych narzędzi jakby rozgrzebywał pokazane na ekranie zdjęcia. Wyglądało to tak, jakby „dogrzebywał się” do kolejnych warstw.

<br />

W pierwszej chwili, jako były pracownik Gdańskiej Galerii Fotografii, pomyślałam: chyba ktoś zwariował albo zapomniał przyczepić zdjęcia na ścianie. Gdy na spokojnie przemyślałam tę prezentację, stwierdziłam, że właściwie – za pomocą zupełnie innych środków – autorki zrobiły to, czym zajmowałam się przez dziesięć lat, pracując w galerii i robiąc wystawy historyczne. Otóż każde zdjęcie niesie w sobie ładunek emocjonalny, kontekst, opis: kto, gdzie, kiedy – bo inaczej może być dla widza atrakcyjne tylko wizualnie. Wyobraźmy sobie oglądanie stu przeciętnych zdjęć, o których nic nie wiemy. Przy dwudziestym zdjęciu zanudzimy się na śmierć. Dopiero gdy dowiemy się, co jest przypisane zdjęciom, zaczynamy się do nich odnosić emocjonalnie. Jako muzealnik i historyk pracuję nad tym, by nadać fotografiom kontekst również w tym wymiarze, ponieważ za każdym zdjęciem kryją się ludzkie losy, ludzkie emocje, często tragedie lub uśmiech szczęścia.

<br />

**Helen Petrovsky:** Dodam coś do tego tematu. W swojej pracy próbowałam znaleźć połączenie kolekcji z tym, co produkują artyści i z tym, co zostało nazwane emocjami. Właściwie powinniśmy rozróżniać emocje i afekty, bo to nie jest zupełnie to samo. Kiedy fotograf robi zdjęcie, to w oczywisty sposób jest czymś poruszony. Coś sprawia, że robi zdjęcie – jest to rodzaj emocji. To samo dotyczy także kolekcji, ponieważ kolekcjoner zawsze angażuje się w te obiekty, które odnajduje. Jest detektywem, szuka ich, niecierpliwi się, by znaleźć odpowiednią rzecz, znajduje ją i włącza do zbiorów na swój własny sposób, zgodnie z tym, co podpowiadają mu emocje.

<br />

Lecz nie wystarczy być zaangażowanym w kolekcję lub zebrać emocjonalnie naładowane fotografie – ten aspekt może pozostać całkowicie niezauważalny. Można powiedzieć, że byłaby to inna forma Barthes’owskiego _studium_: obraz pozostający poniżej poziomu rozpoznawalności. Nie byłby zrozumiały dla widzów jako zbiorowości. Oczywiście, taki moment przejścia może się zdarzyć i tak dzieje się w przypadku dobrych kolekcjonerów i dobrych fotografów. Dobrych nie w sensie jakiejkolwiek supremacji, lecz dobrych, bo oddziałujących we właściwy sposób. Jeśli działają właściwie, to są w stanie przełożyć początkowy impuls na coś, co nazywam strukturami uczuć. Owe struktury nie należą do nikogo w szczególności, lecz już z góry tworzą pewną wspólnotę. To dzięki nim definiujemy siebie jako oglądający, ponieważ te struktury uczucia (czy uczuć w liczbie mnogiej) są pierwsze i poprzedzają moment, gdy indywidualizujemy się – poprzez nie – jako widzowie. Można powiedzieć, że percepcja wspólnotowa poprzedza tę jednostkową.

<br />

Bez wątpienia ma to związek z doświadczeniem pokoleniowym. A także z afektem, ponieważ afekt jest czymś przychodzącym z zewnątrz, podobnie jak np. ból. Ból przychodzi z spoza nas. Jest to także moment rozpoznania, bo wtedy mówimy: „Tak, wiem o co chodzi w tym obrazie”, jednocześnie nie będąc w stanie ulokować tej wiedzy w obrębie fotograficznego kadru. Weźmy przykład amerykański. Kiedy Cindy Sherman zrealizowała _Fotosy filmowe_ _bez_ _tytułu_, w domyśle pochodzące z lat 50. XX wieku, to była fikcja. Takie filmy nigdy nie istniały, ale – co ciekawe – w percepcji obrazów Sherman pojawiał się ów moment rozpoznania. Jego ślady znajdziemy w literaturze przedmiotu: podczas pierwszej prezentacji wystawy ludzie reagowali natychmiast. Co ważne, to nie byli krytycy sztuki. Byli to zwykli ludzie, którzy weszli do galerii i powiedzieli: „My wiemy”. Czym było to, co wiedzieli? Co rozpoznali? Rozpoznali wspólne historyczne fantazje o latach 50., niewątpliwie rozpowszechnione i zapośredniczone – co jest dokładniejszym terminem – przez kino. Jest to współdzielony horyzont, łączący widzów, nawet jeśli wcześniej jednostkowe „ja” mogło przywiązać się do tego lub tamtego konkretnego obrazu. To bez wątpienia ciekawy moment w percepcji fotografii.

## O wytwarzaniu podmiotów i rekonfiguracji archiwów

**John Tagg:** Jeden z problemów związanych kwestią emocji i rozpoznania łączy się z pytaniem o to, jak dokonać rozróżnienia pomiędzy reakcją, wyznaczającą nadmiar, którego archiwum nie może re-kodować – nadmiar, który jest bólem nieprzedstawialnego, a rozpoznaniem, wyróżniającym moment pochwycenia przez aparat – chwilę, w której zostajemy podporządkowani i zaczynamy podlegać aparatowi archiwum. Dlatego też zgadzam się z większością tego, co Ariella mówiła o przepisywaniu archiwów.

<br />

Podczas naszych dyskusji miałem poczucie, płynąca z nich wielka przyjemność i siła brała się z próby przemyślenia struktury archiwum – tego, co archiwum czyni, a także z wysiłku pomyślenia możliwości zniesienia go lub przekształcenia. Jednak zniesienie archiwum nie jest wyłącznie kwestią rekonfiguracji jego obiektów, ponieważ owa powierzchnia wyłaniania się, o której tak trafnie i zajmująco mówiła Ariella, jest powierzchnią wyłaniania się podmiotu. A zatem w jaki sposób odnieść się do podmiotu, który zawsze jest już pochwycony przez aparat jego zniesienia? Z jednej strony napotykamy tu problem publiczności – np. dlaczego książka Arielli została wydrukowana tylko po włosku? Czy znajdzie publiczność? Czy zostanie czytana? Powinniśmy jednak postawić także inne pytania – np. o przemoc zniesienia, którą również powinniśmy się zająć, skoro uciekamy od jednej powierzchni wyłaniania się podmiotu tylko po to, by ulec przemocy innego rodzaju.

<br />

Tu właśnie leży problem: przyjemność i rozpoznanie mogą być znakami tego, co niedekodowalne w archiwum, lecz mogą być także znakami tej szczególnej chwili, w której pojawiamy się w archiwum jako podmioty mu podległe.

<br />

**Ariella** **Azoulay:** Każde archiwum produkuje nie tylko to, co zamierzamy wyprodukować, ale wytwarza także dodatkowe, niezamierzone efekty. Upodmiotowienie jest jednym z nich: archiwum produkuje podmioty. Sformułuję to inaczej: nie sądzę, by archiwa musiały koniecznie produkować podmioty – w tym możemy się nie zgadzać; ale zgadzam się z tobą, że każde archiwum jest naznaczone także przez to, co nie jest w nim reprezentowane. Właśnie dlatego nie myślę o archiwum jako o czymś pojedynczym, ponieważ odmawiam poddawania go suwerennej idei pojedynczości. Uważam, że powinno się tworzyć możliwie jak najwięcej archiwów – po to, by podważyć ideę pojedynczego, suwerennego państwa (jeśli myślimy o państwie jako suwerennym organie).

<br />

Niekoniecznie jednak zgadzam się z ideą produkcji podmiotów. Uważam, że kategoria podmiotu jest jedną z pozostałości politycznej filozofii osiemnastego wieku i nie jesteśmy w żaden sposób zobowiązani, by nadal myśleć przez jej pryzmat. Zgadzam się, że archiwa w pewien sposób nas „produkują” – ale niekoniecznie jako podmioty. Myślę, że możemy sobie wyobrazić inne formy, inny rodzaj jednostki. Tym, co chciałabym sobie wyobrazić, jest oczywiście jednostka jako obywatel, ale w inny sposób niż ujmowaliśmy go od XVIII wieku. Kiedy wcześniej prezentowałam dwie cechy archiwum, druga (związana z poszerzaniem obszaru archiwum, przyp. MM) łączyła się z tym, o czym mówiłeś: archiwa zawsze produkują więcej niż możemy opanować.

<br />

**Marianna** **Michałowska:** Powróćmy jeszcze do zagadnienia rekonfiguracji zbiorów. Co dzieje się z archiwami i kolekcjami, gdy artyści je przekształcają?

<br />

**Krzysztof** **Pijarski:** Może warto w kontekście rozmowy o znoszeniu archiwum przez jego rekonfigurację cofnąć się do dyskusji wokół <Annotation target="*Kisielandu*" id="2">Projekt Karola Radziszewskiego Kisieland, wykorzystujący prywatne archiwum Ryszarda Kisiela. Zob. rozdz. _Archiwum z ukosa III:_ Kisieland _– squeerować archiwum_.</Annotation>. Była to opowieść o czymś, co znajduje się w archiwum i jest reprezentowane, lecz nie jest uznawane. Czy poprzez uznanie tej części archiwum możemy przekształcić nasz obraz historii? Myślę tu o Instytucie Pamięci Narodowej, gdzie znajduje się wiele informacji o polskich obywatelach, o tym, kim byli i co robili, które jednak były (i nadal bywają) używane w sposób instrumentalny i represyjny. Mam w związku z tym pytanie: czy te nieznane wcześniej „różowe teczki” mogą służyć radykalnej rekonfiguracji archiwów i tego, co myślimy na temat przeszłości?

<br />

**Tomasz Basiuk:** Trudno to wiedzieć z wyprzedzeniem. Tym, co częściowo przyciągnęło mnie do projektu Karola, było coś, co określiłbym jako rodzaj potencjalnej energii lub uwolnienie energii, która może pochodzić z ekspozycji. Mam tu na myśli wnoszenie czegoś do świadomości publicznej, wystawianie na publiczny widok. Sądzę jednak, że oczekiwania i wyzwania płynące z tego projektu (a także zainteresowanie nim) wynikają z niepewności co do tego, jaki efekt wywoła tego rodzaju ekspozycja. Możliwe, że będzie on zupełnie inny od oczekiwanego. Trudno przewidzieć, co stałoby się, gdyby te akta zostały upublicznione. Zależałoby to od tego, kiedy to upublicznienie miałoby nastąpić i jak użyto by te archiwa. Kwestia dostępności „różowych teczek” odnosi się w pewnym sensie do związku archiwum z kształtowaniem podmiotów. Nadal żyją ludzie, których podmiotowość zostałaby radykalnie przekształcona, z lepszym lub gorszym skutkiem, gdyby te teczki zostały dziś upublicznione. Nie mam wątpliwości, że jest to także niebezpieczna część tego, co zawarte jest w fotografiach Ryszarda Kisiela.

<br />

**Karolina Lewandowska:** Chciałabym odnieść się do potrzeby nieustannego tworzenia archiwów i dodać, że archiwa powinny być także nieustannie przetwarzane i odtwarzane. To bardzo ważne, by pozostawały w ruchu – także archiwa państwowe, które są olbrzymie i mają skłonność, by być bardzo stateczne i w związku z tym statyczne. Jest to sposób, by osłabić drzemiącą w nich władzę i moc. Równie ważne jest, by tworzone archiwa były różnorodne. Zbiory państwowe mają własne zadania, stąd też warto tworzyć archiwa prywatne.

<br />

Inna sprawa, że inicjatorami tego przetwarzania są nie archiwiści, lecz artyści, kuratorzy lub przedstawiciele dyscyplin innych niż archiwistyka. To, co robi archiwista, jest rzeczą podstawową i musi być zrobione. Należy to docenić, ale równie ważne jest, by ludzie z innych dyscyplin przychodzili do archiwum i podważali jego aktualny stan – np. robiąc w nim bałagan. Podczas tych spotkań mogliśmy przyjrzeć się artystycznym projektom i różnym strategiom używanym przez rozmaite instytucje. To znakomicie pokazuje, że taki sposób myślenia powinien być rozwijany.

## O entropii, muzeach i cyfrowych bazach danych

**Marianna Michałowska:** To, o czym wspomniała Karolina, jest szczególnie ważne, kiedy mówimy o owej negentropicznej sile zawartej w archiwach. Istnieją dwie immanentne siły, którym podporządkowane są zbiory. Moglibyśmy nazwać je życiem i śmiercią, ale dla przetrwania archiwum fundamentalne jest, by negentropia była silniejsza od entropii. Czy zgodzicie się państwo ze mną?

<br />

**Wolfgang** **Ernst:** Sigmund Freud użył pojęcia entropii, gdy mówił o popędzie śmierci. Filozof mediów Vilém Flusser przejął to pojęcie i za rosyjskimi semiotykami, m.in. Jurijem Łotmanem, uznał, że kultura jako taka jest negentropicznym wysiłkiem przeciw rozpływaniu się rzeczy. Jesteśmy częścią tego procesu – w ogólnym sensie archiwalna negentropia jest kulturowo niezwykle poetycka.

<br />

**Marianna Michałowska:** Chciałabym tu wprowadzić inny wątek, być może nieco kontrowersyjny w kontekście obecności tak wielu instytucji specjalizujących się w archiwizowaniu oraz dyskusji o potrzebie ożywiania archiwów. Chciałabym przywołać klasyczną koncepcję z późnych lat 80. XX wieku, chociaż nie dotyczyła ona specyficznie archiwów. Wówczas Hermann Lübbe pisał, że żyjemy z dobie muzealizacji, polegającej m.in. na tym, że im więcej muzeów tworzymy, tym więcej przeszłości produkujemy. Czy możemy się zgodzić z twierdzeniem, że instytucje archiwalne produkują przeszłość? Czy dawna koncepcja muzealizacji życia codziennego ma jeszcze zastosowanie?

<br />

**Wolfgang Ernst:** Przyznam, że po dwóch dniach rozmów o fascynujących projektach dotyczących pamięci w Polsce i Słowacji oraz fotografii industrialnej, obawiałem się tej obsesji pamięci i przeszłości. Nie jestem aktywnym przedstawicielem pokolenia ’68, ale uważam, że odrobina anarchii bywa czasem odświeżającym impulsem. Brakowało mi tego. Zadziwiające, jak bardzo ulegamy wszystkim tym „przepracowaniom pamięci”, „archiwalnemu zwrotowi” lub „archiwalnemu projektowi w sztuce” – temu byciu, które ma charakter polityczny. Trochę się tego obawiam.

<br />

**Sven** **Spieker:** Muszę powiedzieć, że tezy Lübbego trącą dla mnie starym postmodernizmem. A nie miałem takiego wrażenia podczas tej konferencji. Wręcz przeciwnie: konsumpcja archiwów, o której mówiłem, zawiera w sobie ideę dostępności i zakłada, że archiwa mówią nam nie o przeszłości, ale o teraźniejszości. Nie mam pewności, czy także o przyszłości, ale o stanie obecnym na pewno. Sposób, w jaki archiwa są przepracowywane przez artystów, ma w moim odczuciu wiele wspólnego z teraźniejszością. I dlatego twórcy ci nie dbają o terminologiczne rozróżnienia, o to, czy nazwiemy to archiwum czy kolekcją – jest im wszystko jedno.

<br />

Co jest dla mnie fascynujące, kiedy mowa o artystach (a na marginesie: nie tylko artyści mówią o archiwach w ten sposób), to że poszukiwania w archiwach pozwalają ironicznie spojrzeć na historię – nie jako na zamknięty magazyn, lecz na coś, co nadal jest potencjalnie otwarte i zakłada pewną alternatywę. Być może poprzez archiwum moglibyśmy nawet wyobrazić sobie alternatywę sięgającą w przyszłość. Oczywiście z punktu widzenia archiwisty byłaby to kompletna niedorzeczność. Ale wydaje się, że mamy tu do czynienia z niezwykle aktywnym podejściem artystów do pracy z archiwami czy do kwestii ich konsumpcji. Oznacza to, że archiwa mogą zostać zmienione z archiwów administracyjnych w kolekcje lub odwrotnie – do archiwów zostaną być może przeszczepione nowe sposoby patrzenia na materiały dokumentalne.

<br />

To wszystko pokazuje, że sposób, w jaki artysta dzisiaj traktuje zbiory, nie wiąże się z pamięcią. W najlepszym wypadku odnosi się do polityki i faktu, że ci artyści pochodzą z regionów świata, gdzie archiwa nie są martwe, a dokumenty nie stanowią wyłącznie odzwierciedlenia neutralnie traktowanej przeszłości – mają natomiast potężny i często bolesny związek z teraźniejszością. Sądzę, że powody, dla których archiwa są interesujące dla ludzi sztuki, mają o wiele więcej wspólnego z teraźniejszością niż z nostalgią. To postmodernizm – już tam byliśmy.

<br />

**André Gunthert:** Całkowicie się zgadzam. Myślę, że idea muzeum jest ciekawa, ponieważ w nie mamy tam do czynienia tylko z przeszłością, lecz także z rodzajem teraźniejszości. Z początku, kiedy w XVIII wieku wymyślano i zakładano wielkie publiczne muzea, problem dotyczył tego, jak udostępnić zawartość, która wcześniej była prywatna. Na tym polegało zadanie muzeum – nie tylko muzeów sztuki, lecz także muzeów nauki czy bibliotek, np. British Library. Źródłem potężnej siły idei demokratycznego muzeum było przekształcenie prywatnego we wspólne, zagwarantowanie dostępu do zbiorów większej niż kiedykolwiek przedtem liczbie ludzi.

<br />

Dzisiejsze użycie słowa „archiwum” jest konsekwencją rewolucji cyfrowej, czyli technologicznego zwrotu, który szedł śladem dawnego utopijnego marzenia o bibliotece aleksandryjskiej – bibliotece, która zawierałaby całą wiedzę świata. Z początku, w latach 70., sądzono, że narzędzia cyfrowe dadzą szeroki dostęp do zawartości wcześniej niedostępnej. Być może używamy terminu archiwum, by oznaczał wspólny, publiczny wymiar informacji.

<br />

Jak wspomniał Wolfgang Ernst, archiwum dawniej było czymś ukrytym i to był jego naturalny wymiar, ale właściwie nie stosujemy już tego określenia w sensie czegoś tajnego i niedostępnego. Przeciwnie – używamy słowa archiwum, by wskazać na jego publiczny charakter, inaczej niż w przypadku kolekcji. Kolekcja może być czymś prywatnym, ale archiwum w kontekście cyfrowej rewolucji oznacza nową, udostępnioną zawartość.

<br />

Co z w takiej sytuacji dzieje się obrazami? Obrazy jako obiekty zawsze miały coś wspólnego z własnością, były prywatne bardziej niż np. teksty. Fakt, że nawet na poziomie praw autorskich możesz przywoływać cudzy tekst, oznacza, że możesz go zawłaszczać, czynić własnym jako cytat i używać powtórnie. Jeśli chodzi o obrazy, przed digitalizacją nie było to możliwe. Nowy status obrazów po rewolucji cyfrowej sprawił, że stały się one dobrem publicznym. Jest to stan nowy dla obrazów, ale nie dla innych treści. Myślę, że mamy do czynienia z nową, wcześniej niemożliwą, ideą biblioteki aleksandryjskiej zawierającej obrazy. Kiedy myśleliśmy o utopijnej bibliotece, mogliśmy mówić tylko o tekstach i książkach, ponieważ zwyczajnie nie można było wcześniej wyobrazić sobie archiwum obrazów.

<br />

Nie mówię, że teraz można zrealizować tę ideę, bo technologicznie jest to bardzo trudne, ale przynajmniej może zaistnieć marzenie, które dawniej było niewyobrażalne. I to marzenie o powszechnej dostępności obrazów jest realizowane – coś takiego, jak Google Images byłoby całkowicie nie do pomyślenia jeszcze piętnaście lat temu. Wraz z Google Images pojawia się idea całkowicie otwartego dostępu do obrazów. Oczywiście w rzeczywistości ów wolny dostęp jest złudzeniem, ponieważ – tak samo jak w muzeum – zawsze jest ktoś, kto wybiera zawartość, która zostanie wyświetlona. To prawda, ale, patrząc realistycznie, z perspektywy użytkownika lepiej jest mieć dostęp do nowych treści niż go nie mieć. By odpowiedzieć na pytanie postawione przez Mariannę: świat jest lepszy z muzeami niż bez nich. To samo dotyczy Google’a, który oczywiście ma władzę, ale mimo to użytkownicy mogą czerpać z jego zawartości (to samo można zresztą powiedzieć o jakiejkolwiek innej wielkiej firmie).

<br />

**Roman** **Babjak:** Chciałbym odpowiedzieć na pytanie Wolfganga Ernsta o to, dlaczego nie ma wystarczająco wiele anarchii w archiwach. Sadzę, że w Europie Centralnej i Wschodniej instytucje nie mają ludzkiej i ekonomicznej mocy, by przekształcać i rekonstruować archiwa, więc zadanie to przejmują artyści. Przez lata archiwa były zamknięte i nikt ich nie badał. Dlatego ich waga jest tak wielka, że uniemożliwia zaistnienie punkowości i anarchii w tym kontekście. Może dlatego prace tworzone przez artystów są takie poważne i polityczne.

<br />

Dyskutowaliście nad tym, czy powinno się znaleźć nową nazwę dla cyfrowych archiwów. Instytucje komercyjne już używają słowa „bank obrazów”, które ma także ekonomiczne konotacje. Nie sądzę więc, byśmy potrzebowali nowego słowa, bo nie widzę wielkiej różnicy między „bankiem” a „archiwum obrazów”.

<br />

Co do muzealizacji: dwa lata temu prowadziłem badania archiwów i kolekcji fotograficznych w Szwajcarii i przytłoczyła mnie panująca tam obsesja posiadania przeszłości. Oczywiście kryją się za nią mechanizmy ekonomiczne i struktury władzy, ale ta obsesja była wszechobejmująca.

<br />

**Ariella Azoulay:** Chciałabym wrócić do wypowiedzi André Guntherta. To prawda, że Google Images umożliwiają nam dostęp do tak dużej ilości obrazów, jakiego nie mogliśmy mieć nigdy wcześniej. Niestety jest to dostęp prywatny – rzadko możemy się nim dzielić. Gdy chcesz publikować znalezione poprzez Google Images obrazy, to za prawa do nich musisz zapłacić tak wysoką cenę, że czyni to publikację niemal niemożliwą. Niedawno pisałam o rewolucji w Egipcie i nie mogłam opublikować swojego artykułu, ponieważ oparty był na czterdziestu obrazach. Musiałabym wydać fortunę, by kupić te czterdzieści zdjęć. Google Images jest wspaniałym narzędziem akademickim, bo nie potrzebujesz praw autorskich, by oglądać obrazy ze studentami w sali wykładowej, ale kiedy chcesz je przedstawić szerokiej publiczności, staje się to bardziej skomplikowane.

<br />

Odwołam się tu do dyskusji, którą John prowadził dziś rano, a która dotyczyła tzw. <Annotation target="*commons*" id="3">Chodzi o Creative Commons i formułę „pewne prawa zastrzeżone”, umożliwiającą wolny dostęp do materiałów publikowanych przede wszystkim w sieci.</Annotation>. Istnieje wspaniała i zadziwiająca strona internetowa schmoogle.org. Idea Schmoogle’a polega na tym, występuje on jako pośrednik w wyszukiwaniu przez Google’a, z tym że wyniki takiego wyszukiwania udostępnia losowo, pomijając indeksację Google’a. Tak więc polecam Schmoogle’a. Jest to sposób na ominięcie indeksacji i cenzury Google’a.

<br />

**Didier Schulmann:** Ja również chciałbym dodać kilka słów do tego, co mówił André Gunthert, ponieważ jestem kuratorem muzealnym, zagubionym w świecie archiwów i bibliotek. Wcześniej idea kolekcji – szczególnie kolekcji publicznych – była ideą czegoś otwartego dla wszystkich obywateli, a teraz, zwłaszcza w muzeach sztuki współczesnej, kolekcje stały się olbrzymie – obejmują np. instalacje, które mogą istnieć tylko wówczas, jeśli możesz doświadczyć ich na żywo. Nie będziesz mieć pojęcia, czym jest instalacja Boltanskiego, oglądając ją jedynie na ekranie. Idea kolekcji staje się więc coraz bardziej prywatna, nawet w publicznym muzeum. Ze strony kuratorów, który wieszają i rozmieszczają poszczególne prace w przestrzeni galerii, oznacza to, że pokazują coraz mniej dzieł sztuki, nie korzystając w pełni z tego, co znajduje się w magazynach. Idea archiwum, które było tajne i niedostępne, uległa odwróceniu. To wielka różnica – nawet w powszechnej wrażliwości ludzi nastąpiła ewolucja. Dziesięć lat temu zamiast dwóch dni dyskusji o idei archiwum, debatowalibyśmy o idei kolekcji.

<br />

**André Gunthert:** Odpowiem krótko na oba komentarze. Pytanie o dostęp i pytanie o prawa autorskie dotyczą tego samego problemu. Oczywiście obie te konstrukcje są paradoksalne. Nigdy nie uzyskamy ani wolnego dostępu, ani pełnych praw, szczególnie do obrazów – ale faktem jest, że pojawiła się nowa dynamika. Ariella Azoulay powiedziała, że Google daje nam indeks, lecz nie obrazy – i jest to prawdą. Ale przede wszystkim Google nie ma prawa, by robić to, co robi. Z perspektywy praw autorskich to, co robi Google Images, jest zakazane. Lecz nie czeka – po prostu zawłaszcza te prawa. Użycie zwycięża nad prawem. Jeśli chodzi o owo użycie, nową rzeczą jest połączenie Facebooka z Googlem – możesz wymieniać się tym, czym chcesz, każdą treścią znalezioną w sieci. I oczywiście na moim Facebooku obserwuję, jak krążą setki obrazów pochodzących z Google Images. Na poziomie prawnym jest to doskonałe rozwiązanie, ponieważ trudno wystąpić przeciw idei Facebooka, czyli grupy nieformalnej. Idea grupy przyjaciół jest silnym orężem przeciw prawom autorskim. Widzimy zatem, że użycia zawsze zmierzają w tym samym kierunku, którym jest uzyskanie dostępu i przekazanie użytkownikom możliwości przejęcia zawartości. Pytanie o własność i dostęp jest zasadne wtedy, gdy zawartość może być w jakiś sposób wykorzystana.

<br />

**Ella Chmielewska:** Usłyszałam tu wezwanie do artystycznego zakłócenia porządku archiwum. Być może wartość takiego zakłócania polega na pewnego rodzaju badaniu śladów, ponieważ w momencie, kiedy wchodzimy w jakikolwiek rodzaj ciała, zmieniamy sposób jego działania. Moglibyśmy rozważyć charakter tych zakłóceń, ponieważ zdarza się, że znaczenie ma także to, czego nie rozpoznajemy. Czasem rzeczy, których nie uważamy za znaczące w danej chwili, jeśli przyjrzymy się im bliżej, okazują się najważniejszymi, lub ważnymi z określonego punktu widzenia. Szczególnie kiedy mówimy o obrazach. Zarówno ktoś, kto robi zdjęcia, jak też ktoś, kto pracuje z historycznymi fotografiami, czasem nie wie, co chwyta nas w obrazie przed momentem zrobienia zdjęcia. Nadal nie potrafimy tego rozpoznać. Robimy zdjęcie, ponieważ jest tam coś, czego nie wiemy. To samo uczucie pojawia się wówczas, gdy odkrywamy coś ciekawego lub zdumiewającego w archiwum. Ów dreszcz oczekiwania staje się istotniejszy niż np. struktury uczuć w rozumieniu Raymonda Williamsa czy też ładunek pamięci wspólnotowej. Może więc warto zwrócić uwagę także na te rzeczy, których nie spodziewamy się znaleźć, i na nasze własne działania w archiwum.

<br />

**Marianna Michałowska:** Ten komentarz pokazuje, jak ważna jest „ludzka” strona archiwów. Nawet korzystając z wyszukiwarek, chcemy zachować prawo do ludzkich wyborów, zaś archiwa są źródłem ważnych i fascynujących doświadczeń – doświadczeń racjonalnych, ale także tych nieuświadamianych. Pozostaje mi podziękować wszystkim uczestnikom dzisiejszej dyskusji i mieć nadzieję, że to, o czym mówiliśmy, przetrwa nie tylko w zapisie archiwów cyfrowych i drukowanych, lecz będzie także aktywnym impulsem do dla dalszych działań w dziedzinie archeologii fotografii.

<br />

_Opracowała Marianna Michałowska_
