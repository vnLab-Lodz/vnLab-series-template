---
title: "Fotografia dokumentalna i archiwum"
author: Iwona Kurz, Wojciech Wilczyk
index: 4.10
date: "2021-07-29"
summary: "Rozmowa między fotografem-dokumentalistą Wojciechem Wilczykiem, a teoretyczką i badaczką kultury wizualnej Iwoną Kurz."
embeddedImagesLocal:
  - images/0_wilczyk 01.jpeg
  - images/1_wilczyk 02.jpeg
  - images/2_wilczyk 03.jpeg
  - images/3_wilczyk 04.jpeg
  - images/4_wilczyk 05.jpeg
  - images/5_wilczyk 06.jpeg
  - images/6_wilczyk 07.jpeg
  - images/7_wilczyk 08.jpeg
  - images/8_wilczyk 09.jpeg
  - images/9_wilczyk 10.jpeg
  - images/10_wilczyk 11.jpeg
  - images/11_wilczyk 12.jpeg
  - images/12_wilczyk 13.jpeg
  - images/13_wilczyk 14.jpeg
  - images/14_wilczyk 15.jpeg
  - images/15_wilczyk 16.jpeg
  - images/16_wilczyk 17.jpeg
  - images/17_wilczyk 18.jpeg
  - images/18_wilczyk 19.jpeg
---

# Fotografia dokumentalna i archiwum

<Author link="/chapter_22">Iwona Kurz, Wojciech Wilczyk</Author>

**Iwona Kurz: <br />Projekty Wojciecha Wilczyka – a ta rozmowa będzie dotyczyła kilku z nich – są dla mnie interesującym punktem wyjścia do refleksji na temat archiwum i fotografii dokumentalnej w obecnej sytuacji, którą określiłabym jako „chorobę dwubiegunową archiwum”. Jej objawy są wyraźnie widoczne w debatach na temat zbiorów i archiwizacji. Z jednej strony rośnie „gorączka archiwów”: nasilają się głosy wzywające do zachowania wszystkiego, ujawnia się wiara w ład, porządek i pewność klasyfikacji (a w konsekwencji opisu rzeczywistości), które archiwa miałyby zapewniać. Z drugiej strony pojawia się bezradność, a nawet lęk wobec ogromu gromadzonych zasobów, podejrzliwość wobec (pozornie) opresyjnego, nowoczesnego charakteru archiwum oraz obawa przed entropią. Archiwa ulegają samozniszczeniu, wewnętrznej destrukcji materii – co najmocniej pokazał bodaj Bill Morrison w filmie _Decasia_ (2002) – ale też są niszczone (zamykane, blokowane) z zewnątrz, pod wpływem czynników politycznych czy społecznych. Ta ostatnia kwestia jest szczególnie żywa w naszym regionie; nawet organizatorzy konferencji piszą w katalogu: „Postsocjalistyczna Europa Środkowa ciągle stawia czoła konieczności przepracowania swojej dwudziestowiecznej historii”. Pracujemy zatem nad tym nieustająco, ulegając obsesji pamięci i pracy nad pamięcią, bezustannie mierząc się z niewiarą w archiwa (i to, co w nich) i z wielką w nie wiarą.**

**Kolejna istotna kwestia łącząca fotografię i archiwum to pewien problem wynikający z czasowości obydwu. Archiwum z definicji jest instytucją anachroniczną: albo sięga w czasy minione, zawiera świadectwa czy zapisy przeszłości i kieruje nas wstecz, albo też – w momencie tworzenia – projektowane jest z myślą o przyszłości, o przyszłych możliwych użyciach jego zawartości lub o „potomnych” i „dziedzictwie”. Na przykład gdy zdejmuje się czyjeś odciski palców, zakłada się, że kiedyś się one przydadzą. Tu kryje się pewne podobieństwo z fotografią, która – niezależnie od przypisywanej jej zdolności do uchwycenia „tu i teraz” – w bardzo wielu powszechnych użyciach także bywa anachroniczna. Choćby to: za każdym razem, kiedy się uśmiechamy do aparatu fotograficznego, dokonujemy aktu skierowanego przeciwko fotografii w dokumentalnym sensie, ponieważ uśmiechamy się nie dlatego, że chcemy utrwalić dobre samopoczucie, ale dlatego, że chcemy się dobrze poczuć kiedyś, kiedy będziemy oglądać te zdjęcia. Ten anachroniczny wymiar zarówno archiwum, jak i fotografii dokumentalnej, wymaga namysłu, ponieważ często to właśnie tu kryje się istota wypowiedzi archiwalnej.**

**Ostatnia kwestia, jaką chciałam poruszyć w tym wstępie, wiąże się z różnymi nastawieniami wobec archiwizowanej (dokumentowanej) rzeczywistości, z decyzjami dotyczącymi tego, jak z ogromu zjawisk wybrać – a potem pokazać – te, które „się przydadzą” lub posłużą jako metonimie pewnej rzeczywistości (czy po prostu pokażą wedle przyjętej metody kawałek świata). Z jednej strony pojawia się ryzyko stworzenia katalogu osobliwości, rzeczy czy osób dziwnych, innych, „odstających”; z drugiej natomiast bywa, że osoby pracujące w istniejących archiwach wyszukują i wybierają to, co potwierdza pewne przypuszczenia i opinie, dowodzi ich i ilustruje potrzebne narracje. Jako przykład można podać choćby zespoły fotografii dotyczących powstania warszawskiego. Są one dziś dostępne w formie cyfrowej (przede wszystkim na stronie Muzeum Powstania), ukazały się także obszerne albumy na ten temat. Ta dostępność za pomocą cyfrowej bazy danych służy jako alibi czy też legitymizacja sytuacji, w której w obiegu publicznym pojawia się kilka czy kilkanaście stale tych samych fotografii ilustrujących opowieść o młodzieńczym zrywie wolnościowym. (Notabene kategoria dostępności w sytuacji nadmiaru, rozmnożenia fotografii – jak na przykład w przypadku zbiorów Narodowego Archiwum Cyfrowego – wymaga chyba ponownego przemyślenia). Inne zagrożenie wiąże się z pokusą estetyzacji oraz sentymentalizacji, często legitymizowaną poprzez odniesienie do autorytetu Rolanda Barthes’a. Z dość prostej lektury jego książki wynika dla niektórych naiwna wiara, że jeśli się człowiek mocno wpatrzy w zdjęcie, to uda mu się przeniknąć w czas miniony, wejść jeśli nie w duszę, to przynajmniej w buty osób z przeszłości, i dojdzie wówczas do jakiejś epifanii.**

**Wszystkie te kwestie, jak sądzę, warto przywołać właśnie w kontekście niektórych prac Wojciecha Wilczyka.**

**Wojciech Wilczyk:** <br />Od razu chciałbym zastrzec, że nigdy nie skłaniałem się ku projektom, które by się „przyjemnie oglądało po latach”. Fotografie, od których chciałbym rozpocząć, pochodzą z mojego pierwszego większego przedsięwzięcia – _Czarno-biały Śląsk_ – poświęconego industrialnym terenom Górnego Śląska. Projekt ten realizowałem w latach 1999–2003, a inspiracja wizualna do niego pochodziła właśnie z archiwum. Chodzi o bardzo konkretne archiwa, bo mam tu na myśli gigantyczny zbiór fotografii Farm Security Administration, przechowywany obecnie w Bibliotece Kongresu Stanów Zjednoczonych, oraz zdjęcia wykonane w ramach równie wielkiego przedsięwzięcia Standard Oil Project – w obu przypadkach zespołem fotografów kierował Roy Emerson Stryker.

Inspirowały mnie zatem czarno-białe amerykańskie zdjęcia z lat 30. i 40. XX wieku, dokumentujące sytuację robotników rolnych podczas wielkiego kryzysu, mieszkańców prowincjonalnych miasteczek oraz regionów przemysłowych. Najważniejsze okazały się te fotografie, które pozwoliły mi zupełnie inaczej spojrzeć na teren Górnego Śląska, a zostały wykonane przez Toda Webba w 1948 roku w Pittsburghu, czyli również w przemysłowym mieście, nazywanym wówczas _Steel City_ albo _Smoky Town_. Położone jest ono w górzystym terenie, gdzie pod koniec XIX wieku zlokalizowano sporą liczbę hut i stalowni, mocno dewastując przy okazji środowisko naturalne. Zdjęcia Webba pozwoliły mi zobaczyć Górny Śląsk jako temat fotograficzny, inspiracja ta miała jednak poważne konsekwencje. Dlaczego? Patrząc całkiem niedawno na fotografie z _Czarno-białego Śląska_, zdałem sobie sprawę, że przyjęta przeze mnie konwencja obrazowania, która wówczas była dla mnie czymś naturalnym, a zarazem pewnym i niepodważalnym, ograniczyła zakres tematyczny tego projektu. Dziesięć lat temu na terenie Górnego Śląska dokonał się proces likwidacji obiektów industrialnych (głównie hut, kopalni i koksowni), co wiązało się oczywiście ze zwolnieniami grupowymi na dużą skalę, a co za tym idzie także z drastyczną zmianą statusu finansowego dużej części mieszkańców. I chociaż obserwowałem to zjawisko i rozmawiałem np. z bezrobotnymi, fotografowałem jednak tylko te jego przejawy, które można było dostrzec w tamtejszym przemysłowym, czy wtedy już raczej poprzemysłowym, krajobrazie.

<ViewportImage
  image={props.localImages[5]}
  caption="Wojciech Wilczyk, *Czarno-biały Śląsk*, Bytom – Bobrek, karbidownia, 8.12.2002."
></ViewportImage>

**Iwona Kurz: <br />Rozumiem, że te ograniczenia (czy też _niedopatrzenia_) projektu wyniknęły właśnie z tej inspiracji estetycznej, która skłoniła cię do wyboru konwencji przedstawiania – mającej, rzecz jasna, również konsekwencje poznawcze?**

**Wojciech Wilczyk:** <br />Myślę, że tak. Decyzja dotycząca pracy na materiałach czarno-białych, która wydawała mi się wtedy prosta, logiczna i niepodważalna, doprowadziła do swoistego ograniczenia tematu. Technika kolorowa zdaje się być, czy też po prostu jest, zdecydowanie bardziej transparentna. Monochrom zmusza do wyboru nieco innych motywów – takich, które można poddać pewnej estetyzacji za pomocą światłocienia, poprzez manipulację kontrastem i skalą półtonów. Poprzemysłowe betonowe ruiny wręcz idealnie poddają się zabiegowi monumentalizacji, który sprawia, że możemy na nie patrzeć jak na „postindustrialne rzeźby”, natomiast kwestie socjalne, mające wówczas na Górnym Śląsku dość dramatyczny charakter, schodzą na dalszy plan.

**Iwona Kurz: <br />Niestety muszę się zgodzić z tą samooceną. Dla mnie również ten „śląski” projekt jest przykładem fotograficznego działania dokumentacyjnego, w którym powierzchnia przesłoniła przedmiot. Przez powierzchnię rozumiem właśnie przyjętą konwencję estetyczną. W kontraście do tego zaproponowałabym inną kategorię – moim zdaniem dobrze opisuje ona twój inny projekt, _Niewinne oko nie istnieje_ – mieszczącą się w szerokim zespole praktyk archiwizacyjnych: inwentaryzację. Zdefiniowałabym ją jako praktykę opartą na założeniu, że możliwe jest dokonanie spisu z natury i przedstawienie pewnego stanu rzeczy „na dziś”. Oczywiście to także konstrukcja, a strukturyzujące ją przekonanie o możliwości neutralnego czy obiektywnego poświadczenia istnienia jest utopijne. Jednak inwentaryzacja byłaby dla mnie projektem, który – o ile byłby dobrze pomyślany i poprowadzony – pozwalałby na przekroczenie rozmaitych aporii archiwum i dokumentacji, a w każdym razie naszego podejścia do archiwum. To projekt (asymptotycznie, rzecz jasna) sięgający pewnego ideału zapisu czy opisu o charakterze metonimicznym.**

**Tymczasem oglądając te „śląskie” zdjęcia zadawałam sobie przede wszystkim pytanie nie tyle o przedmiot, o zapisaną rzeczywistość, ile o to, co one robią z widzem, jakie uczucia wywołują. Są to ładne zdjęcia, pokazujące nasycone emocjami krajobrazy. Konsekwentnie stosowana konwencja wytwarza wspomniane już wrażenie nostalgizacji. Dokonuje się tu także pewne przeformułowanie czasowości: to już nie jest „tu i teraz”, ale ruina. Nagle wyłania się z tego abstrakcyjny obraz bezczasowego terytorium odchodzącego w niepamięć, ulegającego dewastacji. Gdzieś w fotograficznym napięciu pomiędzy tym, co konkretne, szczegółowe, lokalne, a metaforą, następuje przesunięcie w stronę metafory.**

**Wojciech Wilczyk:** <br />Myślę, że rzeczywiście odsyła to do projektów, które powstały wcześniej, dwadzieścia, trzydzieści czy czterdzieści lat temu, i były wykonane także w technice monochromatycznej. Jeśli idzie o kwestię inwentaryzacji, to działanie, które wtedy mniej lub bardziej świadomie przeprowadzałem, miało, jak sądzę, właśnie taki charakter. Natomiast po zakończeniu tego projektu i wydaniu albumu zdałem sobie sprawę, jak ważne jest, by takie przedsięwzięcie, mające finalną postać zwartej wypowiedzi, posiadało stricte autorski charakter. Układ fotografii w albumie _Czarno-biały Śląsk_ był owocem kompromisu zawartego między mną a redaktorem publikacji i nie byłem z niego w pełni zadowolony. Zrozumiałem wtedy, że w przypadku następnych realizacji układ musi być już w pełni moim własnym dziełem, ponieważ tutaj, jak mi się teraz zdaje, wypowiedź poszła bardziej w kierunku nostalgicznej metafory, co osłabiło „inwentaryzacyjny” charakter całości.

**Iwona Kurz: <br />Dla porządku trzeba chyba powiedzieć, że nie chodzi tutaj jedynie o decyzję dotyczącą barwy. Można sobie wyobrazić projekt, w którym wybór czerni i bieli nie miałby takich estetycznych konsekwencji.**

**Wojciech Wilczyk:** <br />Oczywiście, to zależy od intencji i przyjętej strategii wypowiedzi, nie tylko od wyboru techniki monochromatycznej czy kolorowej. Natomiast niewątpliwie w tym przypadku decyzja o wyborze materiałów czarno-białych niekorzystnie ograniczyła pole tematyczne. Prawdę mówiąc był taki moment podczas fotografowania ruin koksowni Huty Królewskiej, kiedy zdjąłem filtr z obiektywu – ponieważ zawsze używałem filtrów fotograficznych, zwykle żółtych i pomarańczowych – i w zachodzącym słońcu zobaczyłem wtedy, że ściany betonowego silosu na węgiel, obrośniętego zresztą bujnymi samosiejkami, były przez chwilę całkowicie żółte. W tym momencie zdałem sobie sprawę, że decydując się na monochrom tracę coś ważnego.

<ViewportImage
  image={props.localImages[7]}
  caption="Wojciech Wilczyk, *Czarno-biały Śląsk*, Swietochłowice – KWK Polska, 25.03.2001."
></ViewportImage>

**Iwona Kurz: <br />Chodziło mi też o to, że odbiór fotografii w dużym stopniu zależy od nawyków widzów, od tego, co wydaje im się realistyczne, a co estetyzujące. Często staje się ona nośna poznawczo dopiero wówczas, kiedy przełamuje pewne przyzwyczajenia, wytrąca z rutyny, pozwala niejako zobaczyć – dopatrzyć się czegoś – na nowo. Niekiedy jednak chodzi właśnie o przezroczystość, neutralność, o to, by medium i zabiegi formalne (zawsze przecież obecne) nie kierowały uwagi na siebie. Można tu przywołać przyzwyczajenia związane z odbiorem materiałów archiwalnych, na przykład kronik z II wojny światowej. Tutaj istotne jest zderzenie z pewną nieoczywistością istniejących, choć stosunkowo rzadkich, materiałów kolorowych. W projektach filmowych i fotograficznych, które się do nich odwołują, bardzo ważną funkcję pełni właśnie decyzja o wyborze koloru lub monochromu. Niesie ona dodatkowe sensy, grając z przyzwyczajeniami odbiorców, którzy zwykle oglądają czarno-białe kroniki, co niesie ze sobą skojarzenie z przeszłością, kolor natomiast wydaje im się często bardziej współczesny i realistyczny.**

**Rozumiem, że to „śląskie” doświadczenie zaczęło cię kierować w stronę „fotografii bezstylowej”? Celowo używam tego określenia jako aluzji do dyskusji, która toczyła się na temat fotografii Wojciecha Wilczyka na łamach „Obiegu”. Jeden z zarzutów brzmiał: „Fotograf ciągle szuka swojego stylu”.**

**Wojciech Wilczyk:** <br />Krzysztofowi Jureckiemu, który napisał te słowa w recenzji projektu _Niewinne oko nie istnieje_, chodziło o styl wypowiedzi indywidualnej, a nie styl historyczny. W jego artykule pojawiły się nawet nazwiska fotografów, którzy według autora posiadają ów indywidualny styl.

Popatrzmy na zdjęcia z projektu _Niewinne oko nie istnieje_, w którym sfotografowałem wszystkie synagogi, _bejt ha-midrasze_ i domy modlitwy w Polsce niepełniące obecnie funkcji kultowej. Prawdę powiedziawszy, na samym początku tego przedsięwzięcia podjąłem decyzję o pracy w technice monochromatycznej. Wydawało mi się bowiem, że to właśnie użycie materiałów czarno-białych umożliwi wydobycie na pierwszy plan charakteru tych budynków, ich formy, architektonicznego kształtu i jednocześnie pozwoli na stłumienie tych wszystkich elementów, które są współczesne. Bardzo szybko zdałem sobie jednak sprawę, że strategia ta była błędna. Konfrontując podczas obróbki negatywów zeskanowane obrazy z tym, co miałem w pamięci, zrozumiałem, że wszystkie te naleciałości, wszelkie elementy nieporządku, bałaganu, rozpadu, „stylistycznych ingerencji”, słowem: cały współczesny kontekst, są tutaj bardzo istotne. Uznałem, że należy wszystkie te obiekty pokazać właśnie w ich otoczeniu i w żadnym wypadku tego nie unikać.

**Iwona Kurz: <br />Zgadzam się, że to istotne – i to z wielu powodów. Pierwszy, raczej oczywisty, wprost widoczny na tych zdjęciach, to ukazanie w całej okazałości stylu polskich miasteczek, charakteru tych przestrzeni, w których istnieją i z którymi współistnieją dawne budowle, czy to w ruinie, czy po przebudowie. Dzięki temu utrzymana jest ciągłość między wybranym tematem a jego tłem – ekspozycja wpisana jest w kontekst.**

**Wojciech Wilczyk:** <br />Tak, jednak w przypadku _Niewinnego oka_, dokonał się pewien proces dochodzenia do finalnego kształtu projektu. Jak już wspominałem, niektóre początkowe założenia uległy zmianie. Nie myślałem na przykład o sfotografowaniu wszystkich budynków; taki pomysł pojawił się już w trakcie pracy, kiedy zdałem sobie sprawę ze skali zjawiska, które chcę przedstawić, a także ze zróżnicowania formy tych budynków – zarówno pierwotnej, jak i wynikającej z przebudowy. Mam na myśli elewacje tych obiektów. Fotografowałem je wyłącznie z zewnątrz, skąd usunięto zazwyczaj wszelkie dekoracyjne elementy mogące świadczyć o ich dawnej funkcji kultowej.

Na początku zakładałem też bardziej rygorystyczny sposób prezentacji. Myślałem na przykład o stworzeniu klasycznej typologii, w której pojawiałyby się wyłącznie fasady, fotografowane _en face_ i o zbliżonych proporcjach. Sam charakter tematu zmusił mnie jednak do bardziej elastycznego podejścia ze względu na zróżnicowanie zarówno formy, jak i lokalizacji tych budynków. Próba zbudowania wizualnej typologii, w której staralibyśmy się pokazać np. pewne cechy wspólne wybranego motywu, byłaby tutaj błędnym podejściem, mogłaby wręcz uczynić zadanie niewykonalnym. Przy takim rygorystycznym i frontalnym sposobie prezentacji osłabieniu uległby wspomniany już kontekst, w którym znajdują się te budynki. Sposób podejścia do prezentacji tematu został więc wymuszony, czy też mocno zmodyfikowany, przez sam charakter fotografowanych obiektów.

W przywołanym już artykule Krzysztofa Jureckiego pojawił się też zarzut dotyczący robienia zdjęć w niejednakowych warunkach atmosferycznych, o różnych porach dnia i roku. Z mojej strony było to świadome działanie. Żeby sfotografować 307 budynków, przez dwa lata przemierzyłem kilkadziesiąt tysięcy kilometrów, jeżdżąc po całej Polsce – chcąc nie chcąc, musiałem wykonywać zdjęcia w zróżnicowanych warunkach oświetleniowych. Pomyślałem, że może to być wyróżnikiem tego projektu, a przy okazji także swego rodzaju nawiązaniem do „fotografii drogi” – gatunku również charakteryzującego się wyraźnym osłabieniem zabiegów „estetyzacyjnych”.

Starałem się jednak, żeby wykonane przeze mnie zdjęcia cechowała też „atrakcyjność” wizualna – czyli zespół cech, które sprawiają, że zdjęcie jest interesujące dla potencjalnego odbiorcy. Mimo że ta seria ma charakter inwentaryzacji, jest dokumentacją obiektów kultowych judaizmu, zależało mi na tym, żeby była ciekawa dla widza, który ten obfity materiał, zawierający ponad 300 fotografii, będzie potem oglądać np. w postaci książki lub pokazu slajdów. Wspomniana wcześniej „strategia postępowania” jest w tych w zdjęciach cały czas obecna, ale nie wysuwa się na pierwszy plan.

<ViewportImage
  image={props.localImages[10]}
  caption="Wojciech Wilczyk, *Niewinne oko nie istnieje*, Kraków, *Bejt ha-midrasz* Halberstama, 25.08.09."
></ViewportImage>

**Iwona Kurz: <br />Dla mnie ciekawe jest w tych zdjęciach to, co pozornie nie jest atrakcyjne – właśnie to wtopienie ich przedmiotu w tło. To, co widzimy „na wierzchu”, zanim przeczytamy podpis: wszystkie te kościoły, salony urody, urzędy, punkty handlowe, które znajdują się w budynkach należących kiedyś do gmin żydowskich. Widać w tym Polskę jako estetyczną hybrydę i jako palimpsest, choć nie zawsze dawniejsze warstwy ujawniają się na pierwszy rzut oka. Wiele z tych budynków nie zdradza swojego „pochodzenia”. Dokonuje się tu cały szereg przesunięć. Zmiana decyzji dotycząca barwy fotografii i przesunięcie nacisku na pokazanie obiektu we właściwym mu lokalnym kontekście oznaczają w istocie bardzo głębokie przekształcenie profilu projektu. Zmienia się bowiem samo definiujące go pytanie – zdjęcia przestają mówić: „Tu była synagoga”, ale mówią: „Tu jest budynek, w którym była synagoga”. Dla mnie jest to kompletnie inne zdanie, inaczej określające relacje między przeszłością a teraźniejszością, między dawnymi właścicielami a obecnymi użytkownikami tych budynków. Zapobiega to między innymi wspominanej już nostalgizacji. Przywołać tu można dla kontrastu film dokumentalny _Po-Lin_ Jolanty Dylewskiej, w którego pierwszych sekwencjach oglądamy podobne zdjęcia domów. Możemy sądzić, że przed drugą wojną światową były one zamieszkiwane przez Żydów; wyraźna jest także sugestia, że te drzwi, okna i framugi niejako wołają swoich dawnych mieszkańców, czekają na nich. Otóż nie wydaje się, by tak było. W każdym razie _Niewinne oko_ pokazuje raczej życie „po” i życie „mimo”.**

**Wojciech Wilczyk:** <br />Jeśli idzie o to „wołanie”, to mogę z całą odpowiedzialnością potwierdzić, że te budynki nie wołają, natomiast w większości miejsc, gdzie się znajdują lub znajdowały, gdzie w otoczeniu tych budowli funkcjonowały kiedyś dawne dzielnice żydowskie, ciągle możemy doświadczyć niesamowitej pustki i bezruchu, mimo że po deportacjach do gett i Zagładzie nastąpiła tam wymiana ludności, a budynki zostały zajęte przez nowych lokatorów.

To jest też historia związana z dojrzewaniem, dochodzeniem do tego projektu. Pamiętam, że zanim w ogóle zdecydowałem się fotografować synagogi, właściwie od najwcześniejszego dzieciństwa, odczuwałem tę pustkę, pewnego rodzaju „znak zapytania”, który dotyczył wielu budynków znajdujących się w dzielnicy Dębniki w Krakowie, gdzie się urodziłem. Ten wizualny sygnał, który już jako dziecko odbierałem, był bardzo silny, jednak dość długo nie potrafiłem go właściwie zinterpretować. Znacznie później, już jako człowiek całkiem dojrzały, jeżdżąc po Polsce (a sporo podróżuję samochodem), często trafiałem w podobne dzielnice w małych miastach i miasteczkach. I znowu napotykałem na ten „znak zapytania”, który wyłaniał się zza fasad podupadłych budynków i zamkniętych na cztery spusty dawnych lokali handlowych. Kiedy zacząłem intensywnie pracować nad projektem _Niewinne oko nie istnieje_, odnalazłem te miejsca w bliskim sąsiedztwie fotografowanych synagog. Poszukiwana przeze mnie odpowiedź była więc bardzo prosta.

W nawiązaniu do przywołanej tu kategorii inwentaryzacji pojawia się dość istotna kwestia, z którą musiałem się zmierzyć przy realizacji _Niewinnego oka_. Chodzi o działanie, którego celem jest świadome tworzenie zasobu archiwalnego. Mniej więcej po roku trwania projektu, kiedy zrobiłem zdjęcia ponad stu takich obiektów (zresztą do wielu wracałem kilkakrotnie), wciąż nie miałem pomysłu, w jaki sposób taki zbiór fotografii powinien zostać zorganizowany. Aby uniknąć zarzutu manipulowania materiałem, który ma zostać zgromadzony w archiwum (świetnie o tym pisze Allan Sekula), zawsze staram się realizowany przeze mnie projekt doprowadzić do finalnej postaci, czyli nadać mu formę zwartej publikacji. W przypadku _Niewinnego oka_ odpowiedź na pytanie o sposób organizacji okazała się prosta pomimo różnej formy i położenia fotografowanych budynków. Już wcześniej podjąłem decyzję o sfotografowaniu wszystkich synagog, _bejt ha-midraszy_ i domów modlitwy, które zlokalizowane są w obecnych granicach państwa polskiego, toteż zrozumiałem w pewnym momencie, że najlepszą formą zaprezentowania takiego materiału będzie książka – leksykon, w którym fotografie zostaną ułożone alfabetycznie. Ponieważ było to świadome nawiązanie do działania o charakterze „inwentaryzacyjnym” (chociaż oczywiście, co zawsze podkreślam, _Niewinne oko_ jest przede wszystkim projektem artystycznym), zdecydowałem też, że każda z fotografii będzie opatrzona komentarzem słownym: opisem budynku, jego historii i formy architektonicznej, oczywiście na tyle, na ile pozwalają źródła (czasem bardzo skąpe). Tak też wygląda licząca 700 stron książka. Zdjęciu pojawiającemu się zawsze po lewej stronie towarzyszy słowny komentarz po prawej. Dzięki temu żaden z tych budynków nie jest anonimowy, chociaż często – po wszystkich przebudowach i adaptacjach – opisywanego stylu architektonicznego po prostu nie widać.

**Iwona Kurz: <br />Wydaje mi się, że to bardzo skuteczny zabieg, w pewnym sensie czuję się trochę jego ofiarą. Projekt poznałam pierwotnie z doniesień prasowych i opisów promocyjnych, więc siłą rzeczy poprzez fotografie szczególnie wymowne czy też rozpoznawalne. Kiedy potem wzięłam do ręki książkę (nieco metaforycznie, bo tom swoje waży) i zaczęłam przeglądać od początku – A jak Augustów – to złapałam się na tym, że zastanawiam się, co w ogóle żydowskiego jest w tej architekturze. Mam wrażenie, że ten projekt prowokuje pewien przewrotny proces, w którym fotografia służy do rozpoznawania. Jest on analogiczny do tego, co, niestety, dobrze znamy z polskiej historii i polskich praktyk wizualnych, to znaczy do rozpoznawania żydowskości, Żyda, budowania wizerunku czy pewnego stereotypu żydowskości i konstruowania jego widzialności. W niektórych z tych budynków elementy dawnej stylistyki są wyraźnie widoczne, zachowana została ich odrębność architektoniczna, w innych natomiast zupełnie tego nie ma. Pokazanie tego, tę demonstrację, odczytuję jako podskórną krytykę myślenia, które domaga się widzialności obcego, wizualnej tożsamości tego, co inne, co odmienne.**

**Jednocześnie to rozpoznawanie, które _Niewinne oko_ umożliwia, pokazuje także rzecz zupełnie inną: po pierwsze, że w ogóle była w Polsce jakaś inna rzeczywistość architektoniczna, a zatem kulturowa, a po drugie, że w pewnym sensie została ona i związana z nią przeszłość jakoś wchłonięta, przyswojona.**

**Wojciech Wilczyk:** <br />Tak, została swoiście zasymilowana…

<ViewportImage
  image={props.localImages[9]}
  caption="Wojciech Wilczyk, *Niewinne oko nie istnieje*, Kargowa, synagoga, 29.03.08."
></ViewportImage>

**Iwona Kurz: <br />Można gorzko powiedzieć, że w końcu zasymilowaliśmy kulturę żydowską – po jej końcu. Znaczenie tych śladów dla kultury polskiej również wymaga namysłu. Czy to jest jedynie pozostałość czegoś, co nie ma znaczenia? Czy to wchłonięcie elementów architektonicznych oznacza jakąś formę przejęcia cech szerszej kultury? Czy też są to jedynie znaki, które przeszkadzają w utrzymaniu spokoju, przypominają o nie do końca załatwionych sprawach z przeszłości? I szerzej: co to mówi o współczesnej Polsce i obecnych w niej mniej czy bardziej przekonujących estetycznie praktykach i upodobaniach? Jak w ogóle przerabia się, przetwarza i wchłania u nas przeszłość, jak się tworzy przestrzeń publiczną?**

**Kontekstem do tego – choć dla mnie funkcjonującym zupełnie obok sensu samych fotografii – są rozmowy z mieszkańcami, podejrzliwymi wobec kogoś, kto chce fotografować budynki należące niegdyś do gminy żydowskiej.**

**Wojciech Wilczyk:** <br />Po kilku miesiącach fotografowania, po zobaczeniu stu takich budynków, znacznie łatwiej było mi rozpoznawać te, które zostały przebudowane. Architektura synagogalna, szczególnie w przypadku synagog ortodoksyjnych, była poddana dość wyraźnym i sztywnym regułom. Jeśli jednak miałem jakiekolwiek wątpliwości wynikające z „procesu zasymilowania”, „wtopienia się w krajobraz”, to po prostu pytałem kogoś z mieszkańców. W Polsce wszyscy doskonale wiedzą, który budynek był synagogą lub przed wojną należał do „Żyda”. Ta pamięć trwa i nie dotyczy wyłącznie pokolenia pamiętającego obywateli polskich narodowości żydowskiej sprzed Zagłady.

W miejscowości o pięknej nazwie Ryczywół w Wielkopolsce fotografowałem budynek dawnej synagogi przerobionej na budynek mieszkalny (z pierwotnego wystroju zostały tam tylko lizeny na bocznej elewacji). Nagle na parterze domu, obok którego stałem, otworzyło się okno i ktoś spytał mnie, czy fotografuję bóżnicę. Po moim potwierdzeniu padło pytanie: „A ten niemiecki obok też?”. Jak widać, pamięć o dawnych właścicielach jest w Polsce ciągle żywa, a proces asymilacji, polegający na mniej lub bardziej świadomym zacieraniu wszelkich elementów świadczących o funkcji sakralnej, dotyczy tylko szaty zewnętrznej.

Spisane i zredagowane przeze mnie rozmowy z mieszkańcami fotografowanych miejscowości (ta z Ryczywołu nie znalazła się wśród nich) to także pomysł, który pojawił się już w czasie trwania projektu, w sposób niespodziewany. Pierwotnie nie planowałem przeprowadzania żadnych wywiadów. Jednak w trakcie robienia zdjęć byłem pytany, co robię, a częściej „dla kogo” to robię lub „na czyje zlecenie”; czasami te rozmowy były dłuższe, pojawiały się w nich także resentymenty antysemickie i językowe stereotypy jakby rodem z prasy z dwudziestolecia międzywojennego, co mnie zresztą mocno zaskoczyło. Doświadczane przeze mnie sytuacje nie miały jednak jednorodnego charakteru – czasem spotykałem się z werbalną agresją, kiedy indziej wydarzenia rozwijały się w zupełnie komiczny sposób. Po odbyciu kilku takich konwersacji zdałem sobie sprawę, że do moich uszu dociera kapitalny materiał, który może stać się uzupełnieniem projektu. Nie miałem pojęcia, ile takich rozmów się przydarzy, nie inicjowałem ich (inicjatywa zawsze wychodziła od przygodnych obserwatorów moich działań) i nie nagrywałem tych wypowiedzi, lecz spisywałem po chwili. Podejrzewam zresztą, że gdybym występował z dyktafonem w ręku, do wielu z tych rozmów nie doszłoby lub miałyby one zupełnie inny charakter. Materiał ten zredagowałem potem w formie nawiązującej do reportażu prasowego. Ponieważ sam projekt, jak już wspominałem, traktuję jako artystyczny, zabieg ten wydawał mi się odpowiedni w kontekście całego przedsięwzięcia.

**Iwona Kurz: <br />Spisanie tych komentarzy nadaje projektowi dodatkowy wymiar. Za ich pośrednictwem ujawnia się postawa etyczna fotografa, który przestaje być jedynie podmiotem dokumentacji. Skłaniają też one do bardziej jednoznacznej interpretacji i samego projektu, i fotografowanych budowli – w kontekście tzw. kwestii polsko-żydowskiej.**

**Przywołam tu jednak jeszcze jeden aspekt łączący _Niewinne oko_ z pojęciem archiwum. Projekt ten wiąże się z procesem, w którym fotograf dokonuje pewnego rodzaju poszukiwania archiwalnego. Poprzedzone jest ono zresztą badaniem archiwalnym w ścisłym sensie: pracą w archiwach i odkrywaniem części budynków na papierze, zanim nastąpiło ich rozpoznanie w terenie. Wszystko to służy pewnej lekcji patrzenia, nauce widzenia. Dzięki temu, że nie ma tu tych nadmiernie estetyzujących zabiegów, dochodzi tu do – bardzo moim zdaniem ważnego – przesunięcia zadania fotografa: z pola estetyki w pole poznania.**

**Z tego wynikają także pewne konsekwencje dla odbiorców, skonfrontowanych z koniecznością odpowiedzi na różne mniej lub bardziej niewygodne pytania. Do tej pory stało się już chyba wyraźne, że nie przepadam za perspektywą nostalgizującą. Jest ona wygodna – ustawia osobę patrzącą w pozycji podmiotu, który zostaje wtłoczony w formę autosentymentu, coś wspomina z rozrzewnieniem, żalem czy smutkiem, w gruncie rzeczy współczując sam sobie. Kiedy już jednak się nad sobą poużala i wyleje tę „drugą łzę”, o której pisze Kundera w _Nieznośnej lekkości bytu_, to ma problem z głowy. Byli Żydzi – nie ma. Były synagogi – są inne budowle. Nie ma sprawy. W przypadku _Niewinnego oka_ jest inaczej, ponieważ emocjonalna neutralność tych fotografii prowokuje pytania dotyczące zarówno czasu przeszłego, jak i kształtu dzisiejszej rzeczywistości. Jest tu jakaś żywa rzeczywistość, budynek, zwykle używany, który ma jakąś przeszłość i jakiś dzień dzisiejszy. Czy coś z tym należy zrobić? Czy to jedynie kwestia wiedzy, świadomego spojrzenia? Jakie znaczenia niesie dla nas przeszłość, w tym przeszłość polskiej kultury żydowskiej? Sporo jest tych pytań, które wywołuje tak pomyślany projekt.**

<ViewportImage
  image={props.localImages[16]}
  caption="Wojciech Wilczyk, *Niewinne oko nie istnieje*, Wolsztyn, synagoga, 03.02.08."
></ViewportImage>

**Wojciech Wilczyk:** <br />Zgoda. I właśnie – wracając do kwestii stylu, stylu osobistej wypowiedzi i jego przejawów w warstwie wizualnej – myślę, że w przypadku projektów dokumentalnych, fotografii dokumentalnej, świadomego tworzenia zasobu archiwalnego, bardziej istotny jest pewien rodzaj konsekwencji w obranej strategii postępowania. Czym jest ta strategia? To szereg decyzji dotyczących wyboru sprzętu, optyki, rodzaju materiałów światłoczułych (czy, w przypadku fotografii cyfrowej, charakterystyki matrycy) czy metod obróbki zarejestrowanego materiału, a także sposób prezentacji tematu, wybór perspektywy i konstrukcji kadru, rodzaju światła i aury. Każdy projekt wymaga odrębnej strategii, a jej elementy dobierane są ściśle pod kątem podejmowanego tematu.

Niebezpieczeństwo, jakie pojawia się w przypadku mocno zindywidualizowanego stylu wypowiedzi, jakiego domagał się ode mnie Krzysztof Jurecki, polega na dramatycznym ograniczeniu pola tematycznego. Przywoływany we wspomnianej recenzji w roli pozytywnego przykładu Bogdan Konopka wykonał mniej więcej w tym samym czasie (zaczął chyba nawet wcześniej) obszerny projekt fotograficzny poświęcony cmentarzom żydowskim w Polsce, zatytułowany _Szara pamięć_. Nie jest to zaskakujące, ponieważ jego cykl poświęcony Paryżowi nazywał się _Szary Paryż_, a współczesnym Chinom – _Szare Imperium_. Wspomniany tytuł posiada, jak sądzę, spory potencjał semantyczny (mówię to bez ironii), jednak pozostaje w wyraźnej dysproporcji do samego tematu oraz tego, co możemy zobaczyć na zdjęciach.

Od kilku dziesięcioleci Bogdan Konopka bardzo konsekwentnie posługuje się techniką monochromatyczną i aparatem wielkoformatowym. Fotografuje zazwyczaj w świetle rozproszonym, operując przy tym bogatą skalą półtonów, a zdjęcia prezentuje wyłącznie w postaci kopii stykowych. W jego cyklu zobaczyć można nostalgiczne i malownicze obrazki z terenów cmentarzy, gdzie macewy są obrośnięte bluszczem, światło przenika przez korony drzew, a wysokie i falujące trawy zasłaniają nagrobki itp. Dążenie do estetyzacji tematu za pomocą stosowanej od lat monochromatycznej konwencji doprowadziło do tego, że w ramach tytułowej „szarej pamięci” nie mogły znaleźć się miejsca takie, jak cmentarze w Radziłowie, gdzie zlokalizowano wysypisko śmieci, na Bałutach w Łodzi, gdzie jest ulica i osiedle mieszkaniowe, w Klimontowie, na którego miejscu urządzono szkolne boisko sportowe, lub w Sejnach, gdzie jest obecnie łąka – bo nie ma tam żadnej macewy.

**Iwona Kurz: <br />_Niewinne oko nie istnieje_ ma swoją kontynuację, inny projekt oparty na rozpoznawaniu śladów przeszłości we współczesnej topografii. Możesz go przedstawić, zanim przejdziemy do dyskusji z publicznością?**

**Wojciech Wilczyk:** <br />Rozwinięciem strategii obranej podczas realizacji _Niewinnego oka_ jest projekt _Nowe Miasto_, nad którym pracuję obecnie z Elżbietą Janicką. Jego tematem jest współczesna Warszawa. Postanowiliśmy dokonać pewnego rodzaju wiwisekcji współczesnego miasta posiadającego tragiczną historię. Przedmiotem naszego zainteresowania i fotograficznej eksploracji stało się śródmieście Warszawy, to znaczy ta jego część, która przed drugą wojną światową była nieformalną dzielnicą żydowską. W czasie okupacji na dużej części tego terenu, w samym centrum milionowego miasta, utworzono getto, które potem stopniowo likwidowano, co łączyło się z deportacją mieszkańców do obozów zagłady. Teren ten po powstaniu w getcie, które wybuchło 19 kwietnia 1943 roku, został celowo zniszczony – w trakcie walk i po ich zakończeniu budynki palono i wysadzono w powietrze.

W przypadku tego projektu naszym celem jest sfotografowanie interesującego nas terenu z wysokiej perspektywy; zarejestrowanie wszystkich etapów powojennej urbanizacji i sprawdzenie, jak te urbanistyczne działania wpłynęły na czytelność miejskiego układu sprzed 1939 roku. Z kilkumiesięcznego doświadczenia, nabytego w trakcie pracy nad projektem, wiemy już, że ocalało sporo reliktów przedwojennej zabudowy, które jednak sukcesywnie padają teraz ofiarą intensywnych działań deweloperskich. Nasze zdjęcia wykonujemy wyłącznie z perspektywy wysokiej, z okien klatek schodowych lub mieszkań na poziomie dziesiątego–piętnastego piętra. Używany przez nas sprzęt – aparat wielkoformatowy na klisze 4 x 5 cala – posiada możliwość przesunięcia osi optycznej, czyli dokonania zabiegu tzw. shiftowania, co pozwala na swoiste „zanurkowanie” w miasto. Zdecydowaliśmy się na wykorzystanie techniki analogowej, ponieważ wielkoformatowy negatyw po zeskanowaniu i odpowiedniej obróbce w programie graficznym (jest to więc w zasadzie technika hybrydowa), umożliwi otrzymanie odbitek lub wydruków w rozmiarach 160 x 120 cm z bezbłędną ostrością oraz reprodukcją szczegółów.

Pracując nad _Nowym Miastem_ staramy się sfotografować nie tylko obszar, gdzie było getto, a wcześniej dzielnica żydowska, ale także ciągi komunikacyjne (lub ślady po tych, których już nie ma) oraz istotne miejsca związane z tragiczną historią tego terenu, a więc na przykład lokalizacje bram, przebiegu murów, przepustów łączących małe i duże getto (kładka na Chłodnej).

Nasze fotografie systematycznie pojawiają się na blogu [nowe-miasto.blogspot.com](https://nowe-miasto.blogspot.com/). Finałem całego przedsięwzięcia, jak to sobie obecnie wyobrażamy i planujemy, będzie album, zawierający – według najbardziej wstępnych założeń – około 60 fotografii, z których każda opatrzona zostanie komentarzem zawierającym informacje o tym, co widać na zdjęciu, oraz informacjami o tym, czego nie zobaczymy, czego możemy się tylko domyślać po pewnych symptomach obecnych w kadrze. Nie wiemy jeszcze, jaki będzie układ planowanej książki i pewnie jej koncepcja będzie ewoluowała wraz z przybywaniem zarejestrowanego materiału.

<ViewportImage
  image={props.localImages[0]}
  caption="Elżbieta Janicka & Wojciech Wilczyk, *Nowe Miasto*, Plac Grzybowski (Synagoga Nożyków), 07.04.11."
></ViewportImage>

**Iwona Kurz: <br />Pora na pytania od publiczności. Zapraszamy do dyskusji.**

**Paweł Szypulski: <br />Chciałbym wrócić do projektu _Niewinne oko nie istnieje_ i do jednej ze związanych z nim decyzji, która wydaje mi się niezwykle ważna. Otóż do projektu zostały wybrane budynki, które obecnie znajdują się na terenie Polski, a nie te, które mieściłyby się w granicach Polski przedwojennej. Mam wrażenie, że to bardzo odważny, radykalny wybór, wbrew sentymentalnym nastrojom.**

**Wojciech Wilczyk:** <br />Zdecydowałem się na sfotografowanie wszystkich obiektów, które znajdują się w obecnych granicach państwa polskiego, ponieważ po 1945 te budynki były przez polskich obywateli bardzo różnie – by to eufemistycznie ująć – traktowane. Zrobienie zdjęć budynków zlokalizowanych na współczesnej Białorusi lub Ukrainie, skądinąd bardzo ciekawych, często również zdewastowanych lub przebudowywanych, zostałoby zapewne skwitowane stwierdzeniem, że „Ruscy zawsze się tak zachowują”. Mnie interesowało natomiast, jak my się zachowaliśmy, jak my przez kilkadziesiąt lat odnosiliśmy się do pamięci o naszych sąsiadach, którzy zostali zamordowani w czasie drugiej wojny światowej.

**Iwona Kurz: <br />Jeśli dobrze zrozumiałam pytanie, chodzi też o to, że to projekt, który dotyczy dnia dzisiejszego, w którym nie ma zwrotu ku mitycznym Kresom, jakieś symbolicznej aneksji dawnego terytorium, tylko wezwanie do rozliczenia z tym, co mamy dzisiaj.**

**Wojciech Wilczyk:** <br />Tak, to także kwestia dotycząca właśnie Kresów. Tutaj mała dygresja. Bodaj rok temu ukazał się album _Kresy w fotografii Henryka Poddębskiego_. Poddębski jest dzisiaj autorem nieco niesłusznie zapomnianym. Album, zgodnie z tytułem, prezentuje narrację na temat utraconych terenów w turystyczno-nostalgiczno-krajoznawczej formie. Tymczasem na tle przedwojennej polskiej fotografii Henryk Poddębski był absolutnie rewelacyjnym, nowoczesnym dokumentalistą, wolnym na przykład od maniery piktorialnej. Jego zdjęcia ze wschodnich terenów II Rzeczpospolitej, darujmy sobie w tym momencie kolonialny w wydźwięku termin Kresy, są nowoczesne, a pod względem fotograficznego obrazowania kojarzą mi się z najlepszymi dokonaniami autorów amerykańskich, którzy mieli kontakt z Royem Strykerem. Świetne zdjęcia, na których oprócz krajobrazów zobaczyć możemy także przedstawicieli mniejszości narodowych zamieszkujących te tereny, czego nie znajdziemy raczej u piktorialistów z kręgu Jana Bułhaka.

**John Tagg: <br />W Stanach Zjednoczonych trwa właśnie zataczająca coraz szersze kręgi debata dotycząca fotografowania Detroit. Miasto stało się magnesem, koniecznym celem dla wszystkich, którzy chcą fotografować industrializację. Dyskusja na ten temat rozgorzała zresztą w blogosferze, nie wśród krytyków zawodowych. Jej uczestnicy dość wrogo oceniają sposób przedstawiania miasta. Przypomina to reakcje na inne fotograficzne przedstawienia miast, np. pracę Roberta Polidoriego poświęconą Nowemu Orleanowi po przejściu huraganu Katrina. Z tej debaty blogerów amatorów, opisujących inwazję na Detroit, wykluł się termin _ruin porn_ – „pornografia ruin” – zaskakująca kategoria, która daje wiele do myślenia. Uderza mnie pańskie staranie, by nie podpaść pod tę kategorię czy też postawę, której ona dotyczy (nawet jeśli nie do końca wiem, co znaczy). To z jednej strony kwestia retoryki obrazu, z drugiej jednak – ustanowienie relacji emocjonalnej z widzem, próba przyciągnięcia widza. Starania, by zachować dystans wobec takich emocjonalnych więzi z odbiorcami, różnią pana od fotografów związanych Farm Security Administration i podobnej tradycji dokumentalnej, lokując pańskie praktyki bliżej Walkera Evansa.**

**Wojciech Wilczyk:** <br />Znam chyba trzy projekty fotograficzne poświęcone Detroit i bodaj dwa albumy zatytułowane _Ruiny Detroit_. To moim zdaniem bardzo dobre książki i oglądając je nie miałem wrażenia, że mam do czynienia z „wizualną pornografią” czy też „pornografią ruin”. Nie wiem, czyich konkretnie prac dotyczyła dyskusja blogerów. Mnie przychodzi na myśl bardzo ciekawa seria Jeffa Brouwsa _Discarded Landscape_, w której także pojawiają się tereny Detroit, zdemolowane i opuszczone przestrzenie mieszkalne. Akurat w przypadku tego autora miałem wrażenie, że jest to rodzaj krytyki modelu ekonomicznego, w którym w momencie, gdy produkcja przestaje się opłacać i gdy zamyka się fabryki, następuje degradacja całej otaczającej je tkanki miejskiej. W analogicznej sytuacji na Górnym Śląsku nie dokonuje się podobny proces, choć z drugiej strony muszę przyznać, że niektóre tamtejsze dzielnice poprzemysłowe coraz bardziej zaczynają przypominać _favele_.

I jeszcze słowo komentarza _à propos_ samych ruin, które też fotografowałem, tyle że w monochromie. Myślę, że te zrujnowane zakłady przemysłowe czy zamknięte i poddane procesowi dewastacji fabryki to także współczesny motyw _vanitas_ – skądinąd wyraźnie obecny w europejskich sztukach plastycznych – mówiący o nietrwałości, o śmierci i przemijaniu. To, że wspomniane przez pana zdjęcia są atrakcyjne wizualnie, to bardzo dobrze. Takie mają być: widz musi chcieć je oglądać. Wszelkie zabiegi, które zmierzają do przyciągnięcia uwagi publiczności, są jak najbardziej wskazane.

I bardzo dziękuję za Walkera Evansa.

**Sven Spieker: <br />Bardzo podoba mi się, w jaki sposób prezentuje pan swoją twórczość. Miałem jednak wrażenie, że pojawiło się tu pewne napięcie pomiędzy trzeźwością samych obrazów – i stworzonego przez pana archiwum – a pewną formą _katharsis_, którą zdaje się pan opisywać, komentując te zdjęcia. Można odnieść wrażenie, że konstruowanie tego archiwum wiązało się z jakąś formą odkupienia. Odczucia, jakie budzą we mnie te zdjęcia, niekoniecznie zgadzają się z tym, co Pan o nich mówi – owszem, niektóre z tych budynków są w złym stanie, ale wiele z nich wywołuje wrażenie normalności, podobnie jak ludzie, którzy tam żyją.**

**Wojciech Wilczyk:** <br />Jeśli chodzi o kwestię „odkupienia”, to możemy tu mieć do czynienia tylko z poczuciem winy, tak to odbieram. Natomiast _katharsis_ nie ma i być nie może. Zresztą ten projekt nie powstał po to, by doprowadzić kogokolwiek do takiego stanu.

Jeśli natomiast chodzi o zasiedlanie podobnych obiektów, to sprawa jest bardziej skomplikowana. W Europie można zaobserwować proces wycofywania się religii. Skutkuje to procederem sprzedaży kościołów, przekształcaniem ich na mieszkania czy hale sportowe (sam widziałem w Liverpoolu anglikański kościół przerobiony na salę do ćwiczenia wspinaczki górskiej). Problem polega na tym, że w przypadku Polski mamy do czynienia z tragiczną historią polskich Żydów, którzy stanowili 10% populacji tego kraju przed 1939 rokiem. Stosunek do tych budynków, wyrażany przez sposób, w jaki je traktujemy, jest świadectwem pamięci o naszych zamordowanych sąsiadach. Więc przez wzgląd na to, co spotkało obywateli polskich narodowości żydowskiej, obiekty te powinny być traktowane po prostu z empatią, a w wielu przypadkach na tych przebudowanych budynkach nie ma żadnej informacji, że mieściła się w nich kiedyś synagoga, natomiast często można spotkać tablice pamiątkowe z okazji 20-lecia PRL lub ku czci jakichś lokalnych wydarzeń.

<ViewportImage
  image={props.localImages[15]}
  caption="Wojciech Wilczyk, *Niewinne oko nie istnieje*, Wielkie Oczy, synagoga, 28.07.07."
></ViewportImage>

**Wolfgang Ernst: <br />W pewnym sensie chciałbym, żeby w tym panelu brał udział jeszcze trzeci uczestnik – nie człowiek, ale aparat fotograficzny. Gdyby mógł mówić. Dlaczego? Dla jego obiektywu nie istnieje różnica między Detroit a Górnym Śląskiem. Talbott, kiedy wynalazł swoją technikę fotograficzną, cieszył się, że aparat uwolnił go – jako malarza – od subiektywizmu oka. Jak pan, jako fotograf, radzi sobie z tą radykalną dychotomią między okiem człowieka, które nigdy nie jest niewinne, a czystą niewinnością obiektywu aparatu?**

**Wojciech Wilczyk:** <br />Nawiązuje pan tutaj, bardzo zresztą czujnie i trafnie, do tytułu projektu. Jest on zapożyczeniem z tytułu recenzji prasowej na temat dużej zbiorowej wystawy polskiej fotografii dokumentalnej _Nowi dokumentaliści_, która odbyła się w CSW Zamek Ujazdowski w 2006 roku. Była to pierwsza tak duża prezentacja polskiego „nowego dokumentu”, co więcej – pokazywana w instytucji sztuki. Autor recenzji, Bogusław Deptuła, zarzucał uczestniczącym w wystawie fotografom, że nie podejmują tematyki społecznej lub historycznej i że zasadniczo interesuje ich robienie kariery w zagranicznej galerii profesjonalnej handlującej fotografią, czyli produkcja kolekcjonerskich obiektów przeznaczonych na sprzedaż. Potraktowałem to jako rodzaj wyzwania, natomiast samo stwierdzenie: „Niewinne oko nie istnieje” odnosi się także do pewnych koncepcji realizmu malarskiego z XVIII wieku, kwestionujących obiektywny charakter realistycznych przedstawień. Myślę, że każdy, kto decyduje się na wypowiedź w konwencji fotografii dokumentalnej, na realizowanie fotograficznych projektów dokumentalnych, każdy, kto robi to świadomie, staje przed tym dylematem już na samym początku swojego działania. Sam obiektyw kamery – jak pan powiedział – być może jest niewinny i w identyczny sposób rejestruje Zagłębie Ruhry czy też Górny Śląsk, natomiast sposób organizacji zarejestrowanego materiału, wybór tematu i motywów, wynika z pewnych preferencji autora, edukacji wizualnej, wreszcie też jest skutkiem swego rodzaju działań o charakterze obsesyjnym, które w sztuce pełnią niezwykle istotną rolę. Ale też sam aparat fotograficzny, który według Viléma Flussera posiada w swym „programie” wszelkie możliwości i sposoby fotografowania każdego tematu – upierałbym się, że jest to jednak instrument, _per analogiam_ do instrumentu muzycznego – za bardzo niewinny nie jest… Powraca tutaj kwestia strategii postępowania, o czym mówiłem wcześniej, która dotyczy także narzędzia, którym się posługujemy.

**Katarzyna Bojarska: <br />Chciałabym zadać pytanie (nieco przewrotne) Iwonie Kurz. Poprzedni panel z cyklu _Archiwum z ukosa_ zatytułowany był _Archiwa spornych historii_. Widzieliśmy tam dwie prezentacje dotyczące w pewnym sensie archiwizacji czy dokumentacji konkretnych konfliktów. Czy nie uważasz, że to, co robi Wojtek Wilczyk, choć nazywa się to fotografią dokumentalną i archiwum, jest tak naprawdę czymś podobnym: konsekwentnym procesem dokumentowania i archiwizowania bardzo konkretnego konfliktu? Na Śląsku są to antagonizmy ekonomiczno-społeczne i ich zapis w krajobrazie. _Życie po życiu_, nieprzywołane w tej dyskusji, to z kolei opowieść o transformacji, dogłębnie nacechowanej konfliktem i różnymi formami przemocy. _Niewinne oko_ pokazuje coś, co można nazwać wojnami pamięci.**

**Iwona Kurz: <br />I tak, i nie. W pewnej mierze to, o czym mówisz, jest oczywiste – rzeczywistość jest przesycona rozmaitymi napięciami i konfliktami, ba, czerń się gryzie z bielą; fotografię niemal zawsze da się opisać poprzez pary przeciwieństw, czyli jakąś formę konfliktu. W przywołanych przez ciebie projektach konflikt jest w pewnym sensie na wierzchu. Może dlatego „na gorąco” odczytałam je przede wszystkim jako lekcję lektury zdjęć, niezwykłą lekcję krytyczną kultury wizualnej. Co ważne: dotyczącą istniejących zdjęć czy archiwów. W tym sensie jest to różne od tego, co robi Wojciech Wilczyk, bo on tworzy archiwa. Oczywiście z jakimś aparatem krytycznym – w tej dyskusji udało się chyba pokazać, jak pewien pomysł na archiwizowanie czy inwentaryzowanie rodzi się i ewoluuje. Zgodziliśmy się ostrożnie, że projekt „śląski” nie do końca oddał pewne napięcia obecne wówczas w tkance społecznej, choć łatwo do nich dopowiedzieć konflikt społeczny. Natomiast w przypadku _Niewinnego oka_ wyraźnie widoczny jest na przykład konflikt estetyk charakteryzujący współczesny polski pejzaż. Nie jestem jednak pewna, czy my żyjemy w stanie wojny w kontekście pamięci polsko-żydowskiej. Chciałam to jakoś wydobyć, komentując te zdjęcia i widoczną na nich prowincjonalną rzeczywistość. Widzę dużą przepaść pomiędzy temperaturą dyskusji na temat niektórych książek a nieznaną w istocie ciepłotą rzeczywistego miejsca, jakie ten problem zajmuje w codziennym życiu Polaków – korzystających na przykład ze sfotografowanych w projekcie budynków. Czy istotnie możemy tu mówić o konflikcie? Czy raczej o rzeczywistości hybrydycznej?**

**Wojciech Wilczyk:** <br />Jeśli miałbym określiḉ intencje projektu _Niewinne oko nie istnieje_, to zależało mi na tym, by można go było czytać na kilku poziomach znaczeniowych. Na szczęście często jest on właśnie tak odbierany. Jest to przedsięwzięcie, które dotyczy bardzo konkretnej historii – tragicznych losów polskich Żydów. Jednak nie tylko: mamy tu także kawał historii Polski powojennej i spektrum obywatelskich postaw, które odcisnęły piętno na wyglądzie sakralnych budynków judaizmu. Wreszcie, na najbardziej uniwersalnym poziomie, jest to projekt, który mówi o konsekwencjach rasizmu i polityki czystek etnicznych – w każdym miejscu na Ziemi.