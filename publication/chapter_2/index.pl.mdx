---
title: "Archiwum, przechowywanie, entropia i tempor(e)alności fotografii"
author: Wolfgang Ernst
index: 2.02
date: "2021-07-29"
summary: "Zarówno w dyskursie publicznym, jak i analizach kulturowych pojęcie „archiwum” jest ściśle związane z pamięcią, a nawet z historią. Ale jeśli spojrzymy na genealogię archiwów na przestrzeni wieków, okazują się one mieć korzenie w instrumentalnej potrzebie legitymizacji roszczeń prawnych władców lub państw, co przypomina raczej rodzaj pamięci podręcznej administracji niż wyodrębnione miejsce pamięci kulturowej. Zamknięcie archiwum (co, w odróżnieniu od bibliotek publicznych, stanowi jego istotę) jest nie tylko działaniem mającym na celu utrzymywanie informacji pod kontrolą, ale także ich ochronę4. Przez długi czas polityka zarządzania archiwami dążyła przede wszystkim nie do tego, aby służyć zbiorowej pamięci kulturowej, ale by stanowić wewnętrzną pamięć prawną lokalnych czy państwowych władz. Archiwa raczej nie zajmują się pamięcią, lecz odseparowaniem dokumentów, które mogą być usunięte po tym, jak zostaną praktycznie wykorzystane."
---

# Archiwum, przechowywanie, entropia i tempor(e)alności fotografii

<Author link="/chapter_22">Wolfgang Ernst</Author>

## O różnicy między przechowywaniem, pamięcią i archiwum

Akt archiwizacji jest gestem oddzielenia dokumentów od bezpośredniego oddziaływania teraźniejszości w celu przechowania materii, energii lub informacji dla ich ponownego użycia w przyszłości. Wbrew wszelkim metaforom tzw. pamięci zbiorowej, przedmiotem archiwum nie są wspomnienia, lecz pozbawiona emocji pamięć w sensie administracyjnym i prawnym. Siła pamięci tkwi obecnie w technologii, a do jej badania najbardziej przydatna okazuje się perspektywa archeologii mediów, zdolna oprzeć się halucynacyjnym pokusom, jakie dyskursy historyczny i kulturowy zdradzają w (kontekście) archiwum.

<br />

Wiosną 2011 roku w Japonii w tymczasowej „Sali Pamięci” zgromadzono jeszcze wilgotne fotografie uratowane z ruin miast zniszczonych w wyniku niedawnych trzęsień ziemi i tsunami. Jednocześnie w amerykańskim Iron Mountain (Pensylwania) od dawna istnieje ogromne archiwum <Annotation target="zdjęć" id="1">Zob. Jorinde Seijdel, _Cold Storage. Bill Gates’ Image Archive_, „Open” 2004, nr 7, s. 66–77.</Annotation>. Firma Corbis trzyma tam fizycznie istniejące fotografie i negatywy, czerpiąc zyski wyłącznie z cyfrowej dystrybucji obrazów i praw do nich. W bezdusznym języku technicznym pamięć jest wyłącznie metaforą przechowywania – nieodnoszącą się do wspomnień, lecz stanowiącą funkcję adresów logicznych. W sensie technologicznym archiwum jest organem mnemonicznym, podczas gdy wspomnienie jest aktywną energią, która uruchamia proces tworzenia świadectwa archiwalnego poza archiwum. Wspomniane wyżej rodzaje pamięci to funkcjonalne techniki, których indeks czasowy jest arbitralny. To, co odzyskuje się z pamięci technicznych, to nie przeszłość, lecz coś mocno osadzonego w teraźniejszości. Wyraźnie zarysowane pojęcie „przeszłości” jest wypierane przez elektroniczną natychmiastowość (_medium_, tzn. to, co „pomiędzy” w radykalnie temporalnym sensie), bliską chrono-logii sieci neuronowych.

<br />

W połowie XIX wieku w wyniku szerzącej się fotografizacji świata powstała olbrzymia kolekcja obrazów, którą wkrótce uporządkowano według kategorii <Annotation target="bibliograficznych" id="2">Zob. Oliver Wendell Holmes, _The Stereoscope and the Stereograph_, „Atlantic Monthly” 1859, t. 3, s. 733–748.</Annotation>. Porządek ten funkcjonował na pograniczu archiwum i biblioteki, ale my zachowajmy tradycyjne pod względem konceptualnym i instytucjonalnym rozgraniczenie pomiędzy „biblioteką”, „archiwum” i „muzeum”. Biblioteka może swobodnie kształtować swoje zbiory i dokonywać wyboru, natomiast istnienie archiwum (podporządkowanego prawom, które zobowiązują do deponowania dokumentów) opiera się na uregulowanym wkładzie danych, które mogą podlegać selekcji tylko na poziomie decyzji co do ich permanentnego przechowywania. Zarówno w archiwach, jak i w bibliotekach informacje są zorganizowane w taki sposób, aby mogły być łatwo odnalezione. Jednak inaczej niż w przypadku otwartej polityki tworzenia zbiorów (i, co za tym idzie, selekcji) stosowanej w bibliotekach, archiwa są wyłącznie „opartymi na regułach, zaprogramowanymi administracyjnie <Annotation target="systemami”" id="3">Kjetil Jakobsen, _Anarchival Society_, [w:] _The Archive in Motion. New Conceptions of the Archive in Contemporary Thought and New Media Practices_, red. Eivind Røssaak, Oslo 2010, s. 136.</Annotation>. Czy zatem powinniśmy mówić o bibliotekach fotograficznych jako o „fototekach”? W archiwum można znaleźć unikalne, pojedyncze dokumenty, co przywodzi na myśl dagerotypy. Biblioteka w wielu egzemplarzach zbiera dokumenty, które produkowane są masowo – jak w przypadku kalotypii.

<br />

Zarówno w dyskursie publicznym, jak i analizach kulturowych pojęcie „archiwum” jest ściśle związane z pamięcią, a nawet z historią. Ale jeśli spojrzymy na genealogię archiwów na przestrzeni wieków, okazują się one mieć korzenie w instrumentalnej potrzebie legitymizacji roszczeń prawnych władców lub państw, co przypomina raczej rodzaj pamięci podręcznej administracji niż wyodrębnione miejsce pamięci kulturowej. Zamknięcie archiwum (co, w odróżnieniu od bibliotek publicznych, stanowi jego istotę) jest nie tylko działaniem mającym na celu utrzymywanie informacji pod kontrolą, ale także ich <Annotation target="ochronę" id="4">O niejasnościach związanych z taką ochroną zob. Friedrich Kittler, _Protected Mode_, [w:] idem, _Draculas Vermächtnis. Technische Schriften_, Lipsk 1993.</Annotation>. Przez długi czas polityka zarządzania archiwami dążyła przede wszystkim nie do tego, aby służyć zbiorowej pamięci kulturowej, ale by stanowić wewnętrzną pamięć prawną lokalnych czy państwowych władz. Archiwa raczej nie zajmują się pamięcią, lecz odseparowaniem dokumentów, które mogą być usunięte po tym, jak zostaną praktycznie wykorzystane.

<br />

Na poziomie symbolicznym (który odpowiada porządkowi) możemy zapytać: jakiego rodzaju dokumenty trzymane są w archiwach dla potomności? Siła archiwum w mniejszym stopniu tkwi bowiem w tym, co ono zawiera, w większym zaś w tym, co zostało wykluczone: na swój sposób archiwum pełni funkcję wirtualnych drzwi. Na przełomie XVIII i XIX wieku filozof Georg Wilhelm Friedrich Hegel dokonał wyraźnego analitycznego rozróżnienia między ludzkim wspomnieniem (_Erinnerung_) i pamięcią techniczną (_Gedächtnis_). Nie rozpatrujmy tego zagadnienia na poziomie dyskursu pamięci czy pamięci kulturowej jako funkcji reprezentacji medialnej (to jedynie powierzchowność tego rodzaju pamięci), ale przyjmijmy perspektywę wewnątrzmedialną – perspektywę archeologii mediów. Istnieje ogromna rozbieżność pomiędzy (elektro-) mechanicznym przechowywaniem, a więc światem pamięci symbolicznej (tradycyjnym archiwum dokumentów) i odpowiednio pamięci wyobrażonej, a wspomnieniem. Archiwum nie jest pamięcią w sensie semantycznym, ale raczej formą organizacji informacji: precyzyjnie określonym systemem, formatem symbolicznego porządku metadanych. Regułą, która nie ingeruje w materię porządkowanych przez siebie obiektów.

<br />

Jeśli już potrafimy rozgraniczyć pojęcia wspomnienia i pamięci, docieramy do archiwum w rozumieniu Michela Foucaulta. Tu zanika wyraźnie zarysowana granica między pojęciem pamięci a mechanizmami i cybernetyką przechowywania danych. Według Foucaulta „archiwum to najpierw prawo tego, co może być powiedziane, system rządzący zjawianiem się wypowiedzi jako zdarzeń jednostkowych. Ale archiwum jest również tym, co sprawia, że wszelkie rzeczy powiedziane nie gromadzą się w nieskończoność w bezkształtnej masie, nie budują pozbawionej praw linearności [...] – lecz łączą się w odrębne <Annotation target="figury”" id="5">Michel Foucault, _Archeologia Wiedzy_, przeł. Andrzej Siemek, Warszawa 1977, s. 164–165.</Annotation>.

## Opór archiwum wobec danych przesyłanych strumieniowo

Tradycyjna świadomość archiwalna oznacza zarówno przestrzenne, jak i temporalne oddzielenie od teraźniejszości, rodzaj utajenia. Owo utajenie zapewnia czasowe schronienie (_Enthobenheit_ Hegla) przed natychmiastową konsumpcją i chronotemporalną an-ekonomią. Stanowi również gwarancję ochrony przed permanentną transformacją: ochronę _monumentu_. Wraz z nastaniem epoki Internetu, będąc w wyraźnym kontraście wobec tradycyjnych archiwów, układy rezonujące zyskują przewagę nad pamięcią opierającą się na dokumentach. Internet jest miejscem krążenia pojedynczych dokumentów i strumieni danych, pozbawionym centralnego ośrodka i zorganizowanej pamięci. Nawet Internet Archive, instytucja stworzona przez Brewstera Kahle w Kalifornii, tworzy jedynie kopie momentalnego stanu sieci. Wbrew swojej nazwie nie jest to archiwum.

<br />

_Wciąż jednak klasyczne archiwa są kluczowe dla funkcjonowania archiwalnego świata. Używając wyszukiwarki internetowej takiej jak Google, w zasadzie nie przeszukuje się sieci, lecz szuka dokumentów, które zostały przetworzone przez robota internetowego (Web crawler), czyli skompresowane i umieszczone w repozytorium Google’a według identyfikatora cyfrowego, długości i adresu URL, zanim zostały zindeksowane za pomocą słynnej tajnej formuły_ <Annotation target="*Google’a*" id="6">K. Jakobsen, _Anarchival Society_, op. cit., s. 140; Sergey Brin i Lawrence Page, _The Anatomy of a Large-Scale Hypertextual Web Search Engine_, „Computer Networks and ISDN Systems” 1998, t. 30, nr 1–7, s. 107–117.</Annotation>_._

<br />

Cała architektura Google’a przypomina archiwum. Nie jest to już jednak klasyczne archiwum, lecz archiwum procesualne, oparte na algorytmie PageRank, ciągle odnawiającym ranking wyszukanych informacji według wartości statystycznych i referencyjnych oraz danych ważonych na poziomie genetycznym. Nadal jest to oparty na regułach, zaprogramowany system, który organizuje informacje w celu ich późniejszego wyszukiwania, ale w odróżnieniu od tradycyjnego archiwum, ten „spis” jest z niesłychaną prędkością aktualizowany czy wręcz rekonfigurowany. Mimo pozorów niezmienności podlega ciągłym przekształceniom.

<br />

W nomenklaturze Gilles’a Deleuze’a i jego odczytaniu teorii Michela Foucaulta, archiwum można przedstawić jako rodzaj diagramu. Mówiąc ściślej, archiwum multimedialne reprezentuje diagram operacyjny, diagramatyczną maszynę, która co prawda nadal bazuje na topologicznej organizacji grafów i punktów węzłowych, ale dodatkowo posiada także wymiar dynamiki temporalnej. Pośrednie archiwa elektroniczne w coraz większym stopniu zastępują nieruchome archiwa <Annotation target="instytucjonalne" id="7">Zob. Wolfgang Ernst, _Archive in Transition_, [w:] _Interarchive. Archivarische Praktiken und Handlungsräume im zeitgenössischen Kunstfeld_, red. Beatrice von Bismarck et al., Kolonia 2002, s. 475–484.</Annotation>. Kiedy jednak archiwum staje się przedmiotem rekonfiguracji, w których czynnikiem krytycznym jest czas, traci ono swoją tradycyjną definicję określającą je jako działającą permanentnie pamięć jakiegoś stanu (zarówno w abstrakcyjnym, jak i dosłownym sensie). Kiedy archiwum staje się pamięcią pośrednią, nie istnieje oddzielnie, lecz jest bezpośrednio połączone z procedurami operacyjnymi danej instancji, podlegając przetwarzaniu w trybie JIT (_just-in-time_) oraz w czasie rzeczywistym, ma zatem charakter bardziej zbliżony do rejestru (depozytu czasowego) niż do skończonego archiwum.

## Liczne wcielenia archiwum

Internet został zaprojektowany do natychmiastowego użycia, nie może więc respektować materialności (a więc nieruchomości i fizycznej inercji) tradycyjnych archiwaliów. Jeśli wirtualizacja cyfrowa i informatyzacja są oznakami obecnie istniejącej kultury mediów, jest ona mniej archiwalna niż kiedykolwiek wcześniej. Stare archiwa instytucjonalne występowały przeciwko całkowitej mobilności dokumentów – w przeciwieństwie do popularnej dzisiaj dystrybucji archiwów cyfrowych, bazujących na pełnym dostępie do Internetu. Inteligentne adresowanie cyfrowych obrazów, gdy istnieją one w zmatematyzowanej przestrzeni, już nie tylko porządkowanej przez metadane, ale podlegającej ciągłym zmianom, umożliwia nieustanne przekształcanie zestawu możliwych zapytań wyszukiwawczych. Na tym etapie punkt ciężkości przesuwa się z analizy danych przechowywanych w tradycyjnych zbiorach (wciąż reprezentowanych w cyfrowym świecie) na nowego typu archiwum, które pojawiło się w Internecie: protokoły <Annotation target="komunikacyjne" id="8">Zob. Alexander R. Galloway, _Protocol. How Control Exits after Decentralization_, Cambridge–Londyn 2004.</Annotation>. W czasie, gdy stare archiwum w cyfrowym świecie staje się ledwie symulakrum i zostaje wchłonięte przez nowy, dynamiczny porządek, pojawia się nowe, „permanentne” (a przynajmniej stabilne) archiwum reguł.

## Autorytet archiwum i fotografia

Czy fotografia stanowi archiwalne medium, czy już z natury jest archiwalna? Fotografia jest na wiele sposobów związana z archiwum – jest w nim osadzona, pełniąc funkcję dokumentacyjną. Bywa również, że pola działania archiwum i fotografii nakładają się na siebie, np. wówczas, gdy zdjęcia wykorzystywane są w praktykach nadzoru (zdjęcia <Annotation target="biometryczne" id="9">Zob. Alan Sekula, _The Body and the Archive_, „October” 1986, t. 39, s. 55.</Annotation>. Zarówno archiwum, jak i fotografię charakteryzuje indeksykalność, co możemy potraktować jako analogię strukturalną. Jako matematyczne funkcje kodu <Annotation target="alfanumerycznego" id="10">Zob. Vilém Flusser, _Für eine Philosophie der Fotographie_, Getynga 1984.</Annotation>, fotografie cyfrowe mogą być adresowane piksel po pikselu, a więc same w sobie stać się rodzajem archiwum.

<br />

Wyjaśniając zasady działania płyty fotograficznej na przykładzie fotografii przedmiotów z Chin, Henry Fox Talbot w publikacji _The Pencil of Nature_ pokazał, że całą kolekcjonerską gablotę można za pomocą tej technologii przedstawić na papierze w odrobinę dłuższym czasie (naświetlania) niż gdyby ów kolekcjoner miał zrobić pisemny spis swoich <Annotation target="zbiorów" id="11">William Henry Fox Talbot, _The Pencil of Nature_, Londyn 1844 (przedruk: Nowy Jork 1969).</Annotation>. Niedługo po tym wynalazku fotografię zaczęto wykorzystywać do poszerzania porządku archiwalnego. Dzięki zaadaptowaniu i zmodyfikowaniu głównych tez Marshalla McLuhana dotyczących kultury mediów, przesłanie, które niesie ze sobą tradycyjny sposób przechowywania danych zwany „archiwum”, zostało odczytane jako prezentacja typograficznego świata uporządkowanych alfabetycznie dokumentów (symboliczny porządek administracyjny); świata zachowującego odrębność podstawowych jednostek i dającego pierwszeństwo analitycznym interpretacjom i klasyfikującemu katalogowaniu. Pod koniec XIX wieku pojawił się nowy typ zapisów: rejestracja istniejących fizycznie sygnałów (fotografia indeksykalna, fonografia i kinematografia). Wymienione media są niearchiwalne, ponieważ nie funkcjonują – przynajmniej na prawej stronie odbitki fotograficznej – na takim samym poziomie symbolicznym jak kodowane alfabetycznie tradycyjne akta historyczne. Na odwrocie zdjęcia symboliczny porządek wciąż jednak jest obecny w postaci różnorakich pisemnych oznaczeń. W przypadku fotografii cyfrowej ta dychotomia zanika, ponieważ sygnały i metadane łączą się w standardzie MPEG-7. W fotografii cyfrowej fizycznie istniejący sygnał świetlny nie odgrywa już żadnej roli. Pisemne „archiwum” powraca w niej w nowym ujęciu jako symboliczny porządek nadawany przez kod alfanumeryczny. W całkowicie zakodowanym obrazie sygnały zostają zastąpione arbitralnymi symbolami, poddającymi się matematycznemu i algorytmicznemu przetwarzaniu (czyli obliczaniu). Zdjęcie cyfrowe czy dowolny inny dokument może być zatem „zmieniony” (niemal) bez pozostawienia śladu dokonanych zmian. Praktyki stosowane w mediach cyfrowych zwracają uwagę na pytanie: w jaki sposób autorytet informacji może być ustanowiony i utrzymany w nowym medium?

<br />

W przypadku archiwum fotograficznego mówimy przede wszystkim o strukturze, nie zaś o jego wizualnej zawartości. Chodzi więc bardziej o dane łączące sygnały analogowe z symbolicznym porządkiem kodów dyskretnych niż o fotochemiczne świadectwo. Z jednej strony autentyczność fotografii zależy od jej fizycznej (i semiotycznej) indeksykalności. Z drugiej zaś autentyczność fotografii wynika z samej struktury autorytetu archiwum (co oznacza kontekstualną autentyczność „sytuacyjną”). Kultura fotografii cyfrowej ustanawia swoją prawomocność opierając się na modelu archiwalnym w zupełnie nowy sposób, jako że niematerialny obraz sam w sobie nie jest już żadnym świadectwem.

## Czasy archiwalne i rozmaite tempor(e)alności fotografii

Pytanie o autorytet fotografii istotnie związane jest z naturą archiwalnych tempor(e)alności. W archiwum istnieją sprzeczne porządki czasowe: z jednej strony ma ono za zadanie zawieszać czas, aby dokonać transferu informacji dla przyszłej pamięci (a więc działa negentropicznie), z drugiej zaś poddaje się upływowi czasu (procesom entropicznym, materialnemu rozpadowi). Trzeci aspekt zakłada wzrost szybkości dostępu, migracji i krótkotrwałych funkcji zapamiętywania, jakimi dysponuje archiwum.

<br />

„Archiwalny czas” nieruchomej fotografii różni się od temporalności analogowych archiwów medialnych, takich jak fonografia czy kinematografia. Media elektroniczne (a więc nagrania audiowizualne) pod każdym względem związane są z czasem. Nie w kontekście teorii Newtona, lecz raczej tez Maxwella: (prawie) natychmiastowa transmisja światła (bezpośrednia transmisja w „hertzowskich” środkach masowego przekazu opartych na falach elektromagnetycznych) jest odwrotnością tego, co uosabia stałą rejestrację światła za pomocą światłoczułych emulsji fotograficznych (na negatywie fotograficznym).

<br />

Według Rolanda Barthes’a dyskursowi wiedzy historycznej na temat fotografii (_studium_) przeciwstawia się _punctum_. Fotograficzne _punctum_ jest nie tylko metafizyczne czy afektywne, ale stanowi bardzo dosłowny ślad strumienia światła – od momentu jego pierwotnego oddziaływania na negatyw, po jego kolejne reprodukcje (powstające poprzez powtórne „naświetlenie” w laboratorium) na odbitkach fotograficznych kończąc. Pojedyncza fotografia jest negentropicznym zapisem momentu światła na przenoszącym je medium. Analogowa fizyczność odbitki fotograficznej (i jej kinematograficznego odpowiednika) zapewnia jej więc status zapisu historycznego.

<br />

W fotografii traktowanej jako wizualne świadectwo przeszłości anarchiwalny moment (który wymyka się symbolicznemu porządkowi opartej na archiwum historiografii) stanowi znak czasu fotograficznego. Jak zauważył Walter Benjamin (co skądinąd wydaje się autentyczną cechą archeologii mediów), fotografia sporadycznie wywołuje efekt proustowskiej „pamięci mimowolnej”_,_ która wymyka się wszelkiej ideologicznej manipulacji niczym przypadkowy przebłysk rzeczywistości. To w samej fotografii, a zwłaszcza w jej temporalnym impecie*,* zawiera się jej moment „auratyczny”. Obiektyw aparatu fotograficznego udostępnia innego rodzaju świadectwo niż to, co zazwyczaj dane jest oglądać ludzkiemu oku, otwiera zatem dla teraźniejszości odmienny rodzaj <Annotation target="archiwum" id="12">Walter Benjamin, _Kleine Geschichte der Photographie_, [w:] _Gesammelte Schriften_, t. II, cz. 1, Frankfurt n. Menem 1972, s. 371.</Annotation>. Benjamin nazywał to „optyczną nieświadomością”, która okazała się być elementem technologii. Odbiorca poznaje takie obrazy jedynie za pomocą fotografii, jako że sam aparat fotograficzny nie różnicuje w swoich desygnatach tego, co semantycznie znaczące i <Annotation target="nieznaczące" id="13">Zob. Volker Wortmann, _Was wissen Bilder schon über die Welt, die sie bedeuten sollen?_, [w:] _Authentizität. Diskussion eines ästhetischen Begriffs_, Monachium 2006, s. 180.</Annotation>. Z punktu widzenia archeologii mediów niehermeneutyczna istota fotografiii stanowi o jej wartości (a nie ułomności) jako technologii medialnej, określonej przez Charlesa S. Peirce’a mianem semiotycznego indeksu. To zbliża ją bardziej do sygnału niż do znaku i tym samym raczej przypadkowego, przedsymbolicznego, a więc anarchiwalnego śladu. We wstępie do _The Pencil of Nature_ Talbot wyraźnie podkreśla, że zawartym w książce odbitkom fotograficznym nadały formę wyłącznie środki optyczne i chemiczne, a więc: nie rysunek wykonany ręką człowieka. W interpretacji archeologii mediów Talbot zradykalizował technopoetyckie zerwanie z retoryką ikonicznej mimesis. Tak rozumiana fotografia nie polega na reprodukowaniu obrazów, ale na mierzeniu fizycznego światła. Tak jak to wyraził w 1844 roku Talbot, a następnie ponownie odkrył Henri Bergson: zdjęcie, które jest pozbawione towarzyszących mu zwykle idei i postrzegane tylko przez pryzmat jego ostatecznej fizyczności, jest niczym innym niż wachlarzem częstotliwości światła i cieni rzuconych na światłoczuły papier. W teorii mediów istnieją dwa zupełnie odmienne podejścia do tego fotograficznego bytu: archeolodzy mediów opisują niedyskursywne praktyki stosowane w przypadku archiwum technokulturowego, podczas gdy fenomenolodzy mediów analizują, w jaki sposób rozmaite zjawiska medialne są postrzegane przez ludzki aparat kognitywny: umysł i <Annotation target="zmysły" id="14">K. Jakobsen, _Anarchival..._ op. cit., s. 141, nawiązanie do wstępu Wendy Hui Kyon Chun do książki _New Media, Old Media. A History and Theory Reader_, red. Wendy Hui Kyong Chun, Thomas Keenan, Nowy Jork–Londyn 2006, s. 3 i nast.</Annotation>.

<br />

Powszechnie znana teza Rolanda Barthes’a, polegająca na identyfikacji dwóch odmiennych właściwości fotografii wyróżnionych przez ludzką percepcję: _studium_ i _punctum_, może być zastosowana także do czasów archiwalnych. Podczas gdy interpretacja archiwum w ujęciu archeologii mediów jest w istocie dystansująca i wykazuje skłonność do technomatematycznej analizy (techno-_studium_), niemylącej przechowywania z pamięcią czy nawet ze wspomnieniem, fenomenologiczne rozumienie archiwum odpowiada _punctum,_ kiedy niejako cudem coś na kształt przebłysku przemierza czasową lukę i doprowadza do krótkiego spięcia między dokumentem przeszłości a jego współczesnym odczytaniem.

## Bezczasowa? Fotografia entropiczna wobec fotografii cyfrowej

Inaczej niż w przypadku zapisu fonograficznego, który jest również nośnikiem danych, odbitka fotograficzna (po chemicznym przetworzeniu) nie wymaga żadnej aparatury, aby wyrazić swoją zawartość – obraz jest natychmiast przetwarzany w obrębie ludzkiej percepcji, bez potrzeby ingerencji technicznego medium, które odtwarzałoby zarejestrowane sygnały. Tu właśnie konstytuuje się siła uwodzenia fotografii w obrębie archiwum: jej referencyjna iluzja historyczności, pokazania danego momentu przeszłości, „tak, jak naprawdę się wydarzył” – by użyć słów Leopolda von <Annotation target="Rankego" id="15">Por. słynne zdanie Leopolda von Rankego na temat historycznej metody: „_Bloss zeigen, wie es eigentlich gewesen_” we wstępie do _Geschichten der romanischen und germanischen Völker 1494–1514_, Lipsk 1874, s. VII. Zob. też: John Tagg, _Der Zeichenstift der Geschichte_, „Fotogeschichte. Beiträge zur Geschichte und Ästhetik der Fotografie” 1993, t. 13, nr 49, s. 27–42.</Annotation>. Archeologia mediów stara się przeciwstawić owej fantasmagorii poprzez przyglądanie się tempo-realności samego nośnika.

<br />

Wyobraźmy sobie dwa zdjęcia historycznego budynku zrobione tym samym aparatem fotograficznym, ale każde w innym czasie. Pierwsze zdjęcie ukazuje fragment nieodnowionej architektury, drugie (późniejsze) przedstawia stan po renowacji. Jako medium fotografia pozostaje obojętna wobec tempor(e)alności swojego desygnatu, ponieważ każdy zapis jest radykalnie związany z teraźniejszością jako wydarzenie oparte na działaniu światła. Istota jej historyczności leży raczej w entropii jej stanu fizycznego. Odwrotnie dzieje się w fotografii cyfrowej, która jest atemporalna i nosi ślady czasowości nie w danych obrazu (które stanowią jej binarną esencję), ale w oprzyrządowaniu i oprogramowaniu, w które ta informacja jest <Annotation target="wpisana" id="16">Zob. Wolfgang Hagen, _Die Entropie der Fotografie. Skizzen zur einer Genealogie der digital-elektronischen Bildaufzeichnung_, [w:] _Paradigma Fotografie. Fotokritik am Ende des fotografischen Zeitalters_, red. Herta Wolf, t. 1, Frankfurt n. Menem 2002, s. 195–235.</Annotation>. Fotografia cyfrowa bazująca na matrycach CCD jest w pełni odwracalna, a więc niehistoryczna. Z punktu widzenia negentropii fotografia cyfrowa „liczy się” już z kategorią historyczności, pozbawiając obrazy ich temporalnej indeksykalności poprzez przeniesienie ich w obszar matematycznych i niezmiennych w czasie topologii.

<br />

Dzięki swojej materialności fotografia analogowa zapisuje ślady czasu, podczas gdy w fotografii cyfrowej indeks czasowy staje się pieczęcią, datą bez fizycznych dowodów na jej oddalanie się. W obecnej sztuce medialnej „archeologiczne” wykorzystanie anachronicznych mediów, takich jak film, bazujących na analogowych fotograficznych <Annotation target="ramach" id="17">Zob. Malin Wahlberg, _A Relative Timetable: Picturing Time in the Era of New Media_, [w:] _Allegories of Communication: Intermedial Concern from Cinema to the Digital_, red. John Fullerton i Jan Olsson, Bloomington 2004, s. 93–103.</Annotation> jest odbierane jako efekt retro na tle cyfrowej atemporalności: to archaiczny protest, technoarchiwalny opór.

<br />

Zdjęcie cyfrowe zachowuje ikoniczność, ale traci rys indeksykalności – albo mamy tutaj do czynienia z innym rodzajem indeksykalności. Podczas gdy analogowa odbitka fotograficzna nosi fizyczne ślady przeszłości w wyniku zapisu częstotliwości fal świetlnych, cyfrowe piksele utrzymują schematyczną, matematycznie wyabstrahowaną relację z generującymi je (a potem próbkowanymi) sygnałami analogowymi, co wskazuje na diagramatyczną (nie zaś temporalną) indeksykalność.

<br />

Zapamiętajmy: archiwa powstały na bazie symbolicznego pisemnego kodu. Każdy zakodowany w ten sposób obiekt może ulegać transmisji (bądź „migracji”) zachowując wysoki stopień zgodności kopii z oryginałem, niezależnie od materiałów wspomagających ten proces. Kod symboliczny (np. kod genetyczny lub alfabet, a zwłaszcza ten drugi), jest zatem przeważnie niezmienny wobec historyczności, czyli zmian będących wynikiem entropii. Jak by to ujął Norbert Wiener, takie dane, zakodowane jako informacje, z definicji nie są ani materią, ani <Annotation target="energią" id="18">Zob. _Migration der Daten, Analyse der Bilder, Persistente Archive_, wywiad Ute Holl z Rudolfem Gschwindem i Lukasem Rotenthalerem, „Zeitschrift für Medienwissenschaft 2” 2010, nr 1, s. 104.</Annotation>. Już w 1859 roku, krótko po spopularyzowaniu fotografii, Oliver Wendell Holmes interpretował fotografię raczej jako informację niż materialny zapis – traktował ją jak inny rodzaj archiwum. Holmes komentował fotografię katedry Nôtre-Dame w Paryżu w następujący sposób: „Od tej pory forma oddziela się od materii. [...] Daj nam kilka negatywów czegoś, co warto oglądać, ujęte z kilku różnych perspektyw, i to nam wystarczy. Zniszcz to lub spal, jeśli możesz. (...) Forma jest tania i <Annotation target="mobilna”" id="19">O.W. Holmes, _The Stereoscope..._, op. cit., s. 747; Jens Schröter, _Die Macht der Stillstellung. Zur technologischen Abtastung und Verfolgung am Beispiel der Fotografie und des Computers_, [w:] _Stillstellen. Medien–Aufzeichnung–Zeit_, red. Andreas Gelhard, Ulf Schmidt i Tanja Schultz, Schliengen 2004, s. 60–74.</Annotation>. Fotograficzna przemiana materii w informację zmienia również jej tempor(e)alność: „Czas nie ma już fizycznego <Annotation target="znaczenia”" id="20">Elizabeth Skadden, _Collapsing New Buildings_, książeczka dołączona do pracy magisterskiej autorki bronionej w Rhode Island School of Design, b.d., s. 66. Ten pogląd został zaprezentowany w instalacji medialnej _Steenbeck Loop_: „Kręciłam filmy na taśmie 16-milimetrowej i zakochałam się w możliwości wyrażenia czasu jej fizyczną obecnością. Film mierzy się w stopach; to daje czasowi miarę odległości” (ibidem).</Annotation>. Wynikiem cyfryzacji fotografii w archiwach będzie podzielenie świata pamięci na dane, które krążą po świecie za pomocą Internetu, oraz niepoddane cyfryzacji zdjęcia, które w większości pozostaną ukryte w fizycznie istniejących archiwach.

## Nie/porządek w archiwum fotograficznym

W końcu docieramy do punktu, w którym samo archiwum fotograficzne staje się pojetyczne dzięki możliwości generowania nowych wzorów wykorzystania przechowywanych cyfrowo treści wizualnych.

<br />

Praca z archiwami fotograficznymi charakteryzuje się odwrotnie proporcjonalną gospodarką pamięci. Fizyczne przechowywanie odbitek fotograficznych, pod warunkiem profesjonalnej konserwacji, zapewnia pamięć względnie stabilną i wytrzymałą, choć mniej dostępną dla szerszej publiczności. W wyniku cyfryzacji zyskujemy dostęp do obrazów elektronicznych niemal w czasie rzeczywistym oraz szereg nowych opcji ich wyszukiwania, takich jak dobieranie obrazów na podstawie podobieństwa. W tym samym czasie „wirtualna” istota elektronicznego obrazu jest delikatniejsza i bardziej niż kiedykolwiek wcześniej podatna na wszelkie alteracje.

<br />

Tradycyjna budowa archiwum polega na tworzeniu spisów dokumentów w celu ich klasyfikacji. W mediach cyfrowych ta metodyka jest obecnie zastępowana przez dynamiczny porządek oparty na fluktuacji. Ale to już nie jest „archiwum”, lecz zbiór procesów regulowanych za pomocą algorytmów. W tej nowej konfiguracji obrazy mogą być odzyskiwane nie tylko w całości, ale wręcz po budujących je atomach (pikselach). Można je odzyskać, nawet jeśli w ogóle nie były opatrzone metatagami, co z kolei otwiera nowe możliwości w zakresie pamięci <Annotation target="wizualnej" id="21">Zob. Harun Farocki, _Arbeiter verlassen die Fabrik_, „Meteor – Texte zum Laufbild” 1995, nr 1, s. 49–55.</Annotation>. Tak zdefiniowana dystrybucja elementów obrazów nie należy już do stylistyki tradycyjnego archiwum, lecz buduje nową generatywną podstawę: matematyczne archiwum oparte na samej informacji.

<br />

Nostalgia za archiwalnym porządkiem jest oczywiście urojeniem, które przetrwało od czasów wynalezienia druku. Alternatywą jest kultura mediów, która ma do czynienia z wirtualnym an-archiwum multimedialnym, poniekąd odrzucającym konserwatywne dążenia do zredukowania go ponownie do statycznego porządku. Zamiast myśleć o archiwum w kategoriach wprowadzania porządku poprzez klasyfikację, musimy myśleć entropicznie, czyli pozwolić na pewien stopień nieporządku, który zgodnie z teorią komunikacji dysponuje większą skalą możliwych informacji. W swoim wykładzie z 1884 roku pt. _The Storm-Cloud of the Nineteenth Century_, John Ruskin pośrednio zastąpił muzealną koncepcję klasyfikacji teorią archiwum „w ruchu”, zapewniającym pewnego rodzaju stan równowagi. W miejsce porządku zawdzięczanego kulturze (w postaci znanych wiktoriańskich muzeów), Ruskin w zjawiskach pogodowych odnalazł pewien termodynamiczny fenomen, który uruchamia siły radykalnie zmieniające zwykle mechanistyczne przedstawienie natury: rodzaj porządku rozumianego jako proces, a nie stan. Entropia zatem, będąc konceptualnym wrogiem tradycyjnego archiwum jako nośnika tradycji, nie jest jedynie negacją porządku, lecz jego alternatywą – organizacyjną regułą nieporządku, który nagle nabiera sensu, gdy jest badany z punktu widzenia odmiennej epistemologii <Annotation target="mediów" id="22">Zob. Thomas Richards, _The Imperial Archive. Knowledge and the Fantasy of Empire_, Londyn–Nowy Jork 1993, rozdz. III: _Archive and Entropy_, s. 86 i nast.; nawiązanie do Johna Ruskina: _The Storm-Cloud of the Nineteenth Century_, [w:] _The Norton Anthology of English Literature_, t. II, Nowy Jork 1979, s. 1341 i nast.</Annotation>. Taka analiza oscyluje między poziomem mikro- i makrofizycznym i jej wynikiem są rozmaite estetyki w obrębie kultury mediów.

## Przypadkowe sortowanie fotografii

Wyobraźmy sobie „eksperymentalne” archiwum fotograficzne, które różni się od dobrze zorganizowanego archiwum instytucjonalnego. Zdjęcia cyfrowe mogłyby uformować ogromny bank obrazów, który następnie, podobnie jak dowolny zbiór danych, podlegałby unifikacji i operacjom związanym z wyszukiwaniem obrazów, takim jak wykrywanie i dopasowywanie podobieństw, właściwości, statystycznego nasycenia barw itd. Zamiast oznakowania za pomocą kodu alfanumerycznego oraz przypisywania obrazom słów kluczowych, rozwój „przybliżonego” komputerowego sortowania rozpocząłby epokę użytecznego porównywania podobnych, lecz nie identycznych obrazów na podstawie nowych protokołów komunikacyjnych.

<br />

Archiwalna prozopopojetyczna retoryka „dialogu” jest obecnie zastępowana przez archiwalną interakcję operacyjną, co zostało zilustrowane w instalacji artysty medialnego George’a Legrady’ego zatytułowanej _Pockets Full of Memories_. Zwiedzający wystawę tworzą archiwum poprzez ofiarowywanie skanów należących do nich przedmiotów – tych, które mają ze sobą w czasie wizyty w muzeum. Powstałe w ten sposób wirtualne, elastyczne archiwum zdjęć jest następnie organizowane za pomocą tzw. samoorganizującej się mapy (SOM). Algorytm SOM bazuje na podstawowych procesach zachodzących w mózgu, zwłaszcza tych odkrytych w wyniku eksperymentalnych badań uporządkowanych map w korze <Annotation target="mózgowej" id="23">Timo Honkela, Juha Winter, _Simulating Language Learning in Community of Agents Using Self-Organizing Maps, Report A71_ z serii _Publications in Computer and Information Science_, Helsinki University of Technology 2003.</Annotation>. Samoorganizująca się mapa jest modelem adaptacyjnej pamięci semantycznej, którą cechuje dynamizm i asocjatywność, co poniekąd zostało przewidziane w projekcie poszerzającego pamięć narzędzia (MEMEX) stworzonego w 1945 roku przez Vannevara Busha. Narzędzie to już nie naśladuje sztucznych taksonomii bibliotek, lecz raczej wykorzystuje przypominające aktywność ludzkiego mózgu indeksowanie asocjacyjne. Zastosowany przez Legrady’ego algorytm SOM jest połączeniem archiwalnej klasyfikacji i zautomatyzowanego dopasowywania wpisywanych ręcznie słów kluczowych (informacji semantycznej) oraz algorytmicznych opisów obiektów poprzez nadanie obu tym elementom wartości liczbowych (przykład organizacji matematycznej). W nowszej i zarazem bardziej zaawansowanej technologicznie wersji owej instalacji pod tytułem _Cell Tango_, George Legrady prezentuje nieustająco zmieniający się układ zdjęć wysyłanych przez użytkowników smartfonów, który wyświetla za pomocą projektora na wielkim ekranie w niezliczonych <Annotation target="konfiguracjach" id="24">Zob. dane zgromadzone na stronie projektu: http://tango.mat.ucsb.edu/pfom/ (dostęp 25.08.2011).</Annotation>. Wybierane na podstawie formalnych kryteriów i ich własnych tagów nowe obrazki szybko wpasowują się w tę mozaikę, mieszając się ze zdjęciami zaczerpniętymi wcześniej ze strony Flickr, serwisu do gromadzenia i udostępniania fotografii cyfrowych w sieci. Algorytm rozmieszcza je w przypadkowy sposób, podczas gdy przestrzeń między nimi sukcesywnie wypełnia się mniejszymi, dopiero wchodzącymi do systemu zdjęciami. Luźno powiązane wzory dynamicznie się rozwijają, dążąc zarazem do obalenia porządku archiwum.

<br />

_Przełożyła Marta Skotnicka_
