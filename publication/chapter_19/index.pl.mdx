---
title: "Prawo do wykorzystania archiwum"
author: Ewa Klekot
index: 7.19
date: "2021-07-29"
summary: "Dwa projekty Lucii Nimcovej, Unofficial i Leftovers, mają bardzo podobny punkt wyjścia: znalezione przez współczesną fotografkę archiwalne zdjęcia zrobione w czasie i miejscu jej dzieciństwa. W Unofficial są to zdjęcia Juraja Kammera, który w latach 80. XX w. pracował na posadzie oficjalnego fotografa w Regionalnym Ośrodku Kultury w miasteczku Humenné, wówczas w Czechosłowacji, i miał za zadanie dokumentowanie wszystkich „ważnych okoliczności” z życia lokalnej społeczności; w Leftovers to materiał zdjęciowy pochodzący z tego samego czasu, który jednak nigdy wcześniej nie został wykorzystany. Twórca tych obrazów, Marián Kusík, był fotoamatorem z Humennégo i znajomym znajomych rodziców artystki. Nimcová od początku ma więc bardzo osobisty stosunek do archiwów zdjęciowych, których używa: stanowią dla niej wizualną warstwę wspomnień z czasów, gdy „jeszcze nie postrzegała świata jako fotografka”; równocześnie dzięki tej relacji czuje się uprawniona do ich oceny, a nawet „zawłaszczenia z pewnością siebie, jaką ma tubylec”. Z tej pozycji tubylca i uczestniczki sfotografowanych światów mówi już w pierwszej z książek składających się na oba projekty, gdzie zestawia swój portret jako dziewczynki z aparatem fotograficznym na szyi (zrobiony w 1987 roku przez Mariána Kusíka) z opatrzonymi własnym komentarzem zdjęciami „oficjalnego” fotografa Juraja Kammera."
embeddedImagesLocal:
  - images/0_klekot.jpeg
  - images/1_klekot.jpeg
  - images/2_klekot.jpeg
---

# Prawo do wykorzystania archiwum

<Author link="/chapter_22">Ewa Klekot</Author>

Użytkownik każdego archiwum zawsze w jakiś sposób je dla siebie odkrywa, a przyjęta strategia odkrywania wynika w znacznym stopniu z relacji, jaka istnieje lub zostaje nawiązana między nim a twórcą zbiorów. Stosunek władzy, oczywisty w wypadku instytucji archiwum państwowego i adepta wiedzy historycznej, o którym tak obrazowo pisał Nicholas <Annotation target="Dirks" id="1">„Kiedy po raz pierwszy wszedłem do archiwum, ogarnęła mnie panika. W niewyjaśniony sposób znikła gdzieś żarliwość historyka i walczyłem z wzbierającym coraz silniej pragnieniem, żeby natychmiast wyjść i poszukać najbliższego pubu […]. Historycy w większości piszą historię zanim jeszcze wejdą do archiwum, zaczynając terminowanie w swym zawodzie od wykorzystywania znajdujących się w bibliotekach źródeł wtórnych, które zostały już wcześniej skażone interpretacją i wyborem. Jednak już na początku źródła te określają swą autentyczność odsyłając do jakiegoś archiwum; to wyznacza częściowy i wtórny charakter wszystkich źródeł poza archiwalnych. Archiwum ustanawiane jest jako jedyna przestrzeń wolna od kontekstu, dyskusji, ideologii – historia sama w sobie. W związku z tym historyk może naprawdę stać się historykiem, lub napisać historię tylko wtedy, gdy był w archiwum. Pierwsze przybycie historyka do archiwum przypomina przyjazd antropologa w teren – próg, którego przekroczenie potwierdza dyscyplinarną przynależność – magiczną chwilę, gdy naukowiec-uczony ląduje na brzegu, który kusi obietnicą, że będzie w końcu można odkrywać, stanąć twarzą w twarz z prawdą i sferą niezapośredniczonych faktów”, Nicholas Dirks, _Annals of the Archive: Ethnographic Notes on the Sources of History_, [w:] _From the Margins: Historical Anthropology and Its Future_, red. Brian Keith Axel, Durham 2002, s. 47–48.</Annotation>, może ulec całkowitemu odwróceniu: w sytuacji niewielkich zbiorów prywatnych albo zbiorów, które przestały być istotne z perspektywy władzy, to archiwum może się znaleźć na łasce swego użytkownika i interpretatora. To, kim on jest i kim jest lub był twórca archiwum jest bardzo ważne dla dalszych losów zgromadzonych materiałów. Relacja łącząca ludzi u początku archiwum z tymi, którzy je dla siebie odkrywają, rzadko bywa pozbawiona emocji; zazwyczaj pełna jest niechęci lub zachwytu, złości lub wdzięczności – tym bardziej nasycona, im ważniejszy jest powód, dla którego „odkrywca” postanawia zinterpretować jakieś zbiory archiwalne.

<br />

Dwa projekty Lucii Nimcovej, _Unofficial_ i _Leftovers_, mają bardzo podobny punkt wyjścia: znalezione przez współczesną fotografkę archiwalne zdjęcia zrobione w czasie i miejscu jej dzieciństwa. W _Unofficial_ są to zdjęcia Juraja Kammera, który w latach 80. XX w. pracował na posadzie oficjalnego fotografa w Regionalnym Ośrodku Kultury w miasteczku Humenné, wówczas w Czechosłowacji, i miał za zadanie dokumentowanie wszystkich „ważnych okoliczności” z życia lokalnej społeczności; w _Leftovers_ to materiał zdjęciowy pochodzący z tego samego czasu, który jednak nigdy wcześniej nie został wykorzystany. Twórca tych obrazów, Marián Kusík, był fotoamatorem z Humennégo i znajomym znajomych rodziców <Annotation target="artystki" id="2">Lucia Nimcová, _Marián’s Leftovers_, [w:] _Leftovers: Pictorial Report on the State of the Country_, b.m., b.d.</Annotation>. Nimcová od początku ma więc bardzo osobisty stosunek do archiwów zdjęciowych, których używa: stanowią dla niej wizualną warstwę wspomnień z czasów, gdy „jeszcze nie postrzegała świata jako fotografka”; równocześnie dzięki tej relacji czuje się uprawniona do ich oceny, a nawet „zawłaszczenia z pewnością siebie, jaką ma <Annotation target="tubylec”" id="3">L. Nimcová, _Unofficial_, www.luco.sk/storybw.htm (dostęp: 20.08.2011).</Annotation>. Z tej pozycji tubylca i uczestniczki sfotografowanych światów mówi już w pierwszej z książek składających się na oba projekty, gdzie zestawia swój portret jako dziewczynki z aparatem fotograficznym na szyi (zrobiony w 1987 roku przez Mariána Kusíka) z opatrzonymi własnym komentarzem zdjęciami „oficjalnego” fotografa Juraja Kammera.

<ViewportImage
  image={props.localImages[0]}
  caption="Lucia Nimcová, Marián Kusík, Michal Moravčik, *Leftovers* (Marián Kusík), 2009; dzięki uprzejmości artystki i sittcomm.sk."
></ViewportImage>

Dwaj bohaterowie Nimcovej dostarczają jej nie tylko bardzo zróżnicowanego materiału archiwalnego (w wypadku Kammera są to oficjalne zdjęcia, w większości w zapomnieniu kurzące się w szafach na korytarzu Regionalnego Ośrodka Kultury w Humenném; w przypadku Kusíka – jego zbiory „odrzutów”, czyli zdjęć ułomnych i niedoskonałych, głównie tych wykonywanych „na rozgrzewkę” na początku sesji, których bohater i zamawiający mieli nigdy nie zobaczyć), lecz także dwóch różnych fotograficznych biografii: fotografa „po szkole” i fotoamatora-pasjonata. W pracy reprodukującej zdjęcia Kammera Nimcová zamieszcza własne komentarze, w większości bardzo krytyczne wobec rzeczywistości, którą miały dokumentować zdjęcia; zestawienie ich z autoportretem fotografa stawia go w dziwnie dwuznacznym świetle. Autoportret jest bowiem bardzo odmienny od reszty zamieszczonych prac, których autor wydaje się niezaangażowany w to, co fotografuje, znudzony, pogrążony w letargu; tylko w autoportrecie człowiek przestaje być „ludzką formą”, która niewiele różni się od biurek czy sklepowych półek. Zresztą ci ludzie, fotografowani obojętnie i jakby z zewnątrz, sprowadzeni do formy gestów i pozycji ciała, stali się dla Nimcovej inspiracją do własnych zdjęć. Złożyły się one na krytyczny komentarz do fotografii Kammera, zamieszczony w drugiej książce wchodzącej w skład projektu _Unofficial_. Podobnie skonstruowanym komentarzem na temat gestów i ich ekspresji, czy też jej braku, są prace wideo wchodzące w skład tego samego projektu. Artystka od początku więc – nie tylko przez samą selekcję i układ materiału fotograficznego, ale także dlatego, że jej własny głos jest wyraźnie słyszalny – nie pozwala Kammerowi przemówić do współczesnego widza bez jej krytycznego komentarza. Inaczej traktuje natomiast Mariána Kusíka. Zdjęciom z jego archiwum (choć oczywiście także poddanym selekcji i zaaranżowanym przez Nimcovą) towarzyszy własny głos fotografa: jego wspomnienia rozpoczynają książkę i ją kończą, podczas gdy komentarze w środkowej części nie ujawniają autora, choć wiemy, że czytamy słowa Kusíka, a także Nimcovej i Michala Moravčika, którzy starają się w nich przekazać „_Zeitgeist_ swego <Annotation target="pokolenia”" id="4">Eadem, _Leftovers_.</Annotation>.

<br />

Dzięki archiwom fotograficznym Nimcová podejmuje więc sentymentalną podróż w czasy swego dzieciństwa, konfrontując utrwalone przez obu fotografów obrazy z własną wizją tamtego czasu. Zafascynowana swoimi odkryciami, próbuje równocześnie za pomocą własnych prac wykorzystujących materiał archiwalny powiedzieć coś o otaczającej ją współczesnej rzeczywistości. Wyselekcjonowany z archiwów materiał układa się w opowieści dające wrażenie ciągłości między czasem wspomnień i teraźniejszością; jednak Nimcová nie tworzy budującej narracji tożsamościowej, w której bohaterska przeszłość ma być chlubą teraźniejszości. Przeciwnie: wedle jej diagnozy miniona pustka oficjalnych gestów przeszła niezauważalnie w dzisiejszą, potwierdzając tylko trwałość nawykowych pozycji ciała; natomiast miniona kiczowata przytulność tego, co nieoficjalne, nie znalazła kontynuacji w jakiejkolwiek formie współczesnego oswojenia rzeczywistości. Być może to zerwanie ciągłości wynika z tego, że dzisiaj nie potrzebujemy fotografa, żeby zrobić zdjęcia własnym dzieciom i sami, bez pośredników, utrwalamy intymność domowych wnętrz. Archiwum współczesnego fotografa nie da nam zatem dostępu do tej sfery prywatności, do której miał dostęp Marián Kusík.

<br />

Pierwszym działaniem, jakiemu artystka poddaje wykorzystywane archiwa, jest selekcja. W wypadku „odrzutów” Kusíka wybór podporządkowany jest własnym wspomnieniom Nimcovej i wspomnieniom zaproszonego przez nią do współudziału w projekcie Michala Moravčika, który podobnie jak ona należy do generacji „dzieci Husáka”. Artystka wyraźnie sugeruje tę tożsamość pokoleniową, lecz zarazem dystansuje się od stojącej za nią rzeczywistości ideologicznej, zamieszczając następujący komentarz:

<br />

> Dzieci Husáka. To było pokolenie baby boomu. Dzięki potężnym zachętom w zakresie planowania rodziny w latach 1970–1979 urodziło się około miliona dzieci […], a wskaźnik zawierania małżeństw w Czechosłowacji osiągnął rekordowy poziom […]. W tym czasie zawierało małżeństwa 95 procent ludzi. To nie ma specjalnego sensu, jeśli wziąć pod uwagę, że w każdej populacji mamy przynajmniej trzy procent osób homoseksualnych, trzy procent ludzi z zaburzeniami umysłowymi i trzy procent o wysokim stopniu niepełnoprawności. Prościej to ujmując, przynajmniej dziesięć procent populacji nie stanowi «materiału na małżonka», a jednak 95 procent ludności zawierało związki małżeńskie – mówi czeski socjolog Ivo <Annotation target="Možny" id="5">Cyt. za: _Leftovers_, op. cit.</Annotation>.

<ViewportImage
  image={props.localImages[1]}
  caption="*Autoportret Juraja Kammera z 1980, roku rozpoczęcia pracy jako oficjalny fotograf. Nadal pracuje na tym stanowisku*. Lucia Nimcová, *Unofficial*, 2007; dzięki uprzejmości artystów i sittcomm.sk."
></ViewportImage>

Dzięki zdjęciom Kusíka i towarzyszącym im komentarzom Nimcová stara się pokazać absurdalność ideologicznych uwikłań rzeczywistości lat 80. w Czechosłowacji i nadać im wymiar prywatności, poszukując w ten sposób sfery wolnej od ideologii. Prywatność celebrowana jest głównie (choć nie tylko) w domu i w gronie rodziny, w przestrzeni wolnej od pustych form oficjalnej ekspresji, którą widać na zdjęciach Kammera ukazujących sferę działań publicznych. Tym dwóm przestrzeniom wspomnień – prywatnej i publicznej – odpowiada różna konstrukcja prac Nimcovej: w _Leftovers_ jest to narracja wspomnieniowa, do której inspirują wspólnie oglądane zdjęcia rodzinne; w _Unofficial_ – krytyczne eksperymenty z formą.

<br />

Ci dwaj twórcy fotograficznych archiwów na dwa różne sposoby utrwalili świat, który sama artystka uważa za swoją przeszłość. Jeden z nich portretował go w postaci pamiątkowych zdjęć, które można włożyć do albumu albo wysłać krewnym i przyjaciołom; drugi tworzył dokumentację na zlecenie jednej z lokalnych instytucji władzy. Archiwum Kusíka to _à_ _rebours_ portret prywatności mieszkańców prowincjonalnego miasta w Czechosłowacji czasów Husáka. _À rebours_, ponieważ Nimcová wykorzystuje zdjęcia, których autor nigdy nie pokazał i nie sprzedał swym klientom – portrety „nieudane”, zdjęcia „słabe” jako fotografie. Ich „nieudacznictwo” potęguje dodatkowo poczucie intymności: na „kiepskim” portrecie sfotografowany w przedpokoju rodzinnego domu maluch ma na rajstopach całkiem jednoznaczną plamę w kroku, a od samochodu na pedały, w którym dumnie prezentuje się trochę większy chłopiec, odpada zderzak; a to mina „nie taka”, a to zabawka zasłania pól twarzy. „Słabość artystyczna” zdjęć leży głównie w ich niezadowalającej kompozycji: Kusík stał przed trudnym zadaniem skomponowania fotografii w chaosie wnętrz humeńskich mieszkań realnego socjalizmu z uwzględnieniem ich rozmaitych znaczących symbolicznie elementów. Kompozycyjny bałagan „odrzutów” oraz intymność, jaką ich niedoskonałość dodatkowo wprowadza, odpowiadają jednej z dwóch wizji schyłku realnego socjalizmu w Czechosłowacji, jaką chce przekazać Nimcová – tej wizji, która nie ma kontynuacji w teraźniejszości.

<br />

W przypadku archiwum zdjęć Kammera Nimcová przeprowadziła selekcję według zupełnie innego klucza. Kiedy ogląda się te obrazy (które uzupełnia po jednym zdjęciu Pavla Šupinskiego i Ivana Varcholy), a potem książkę złożoną z fotografii wykonanych przez Nimcovą oraz jej prace wideo zainspirowane zdjęciami Kammera, wydaje się, że głównym kryterium wyboru była forma, jaką przyjmuje na tych zdjęciach ludzkie ciało – jego gesty, układ, pozycja – i pustka tej formy. Ciało, które postawą nie wyraża niczego, co mogłoby płynąć z jego wnętrza, lecz wyłącznie odpowiada na wymogi otoczenia, w jakim się znalazło. Nimcová w swych pracach zaprasza ludzi do tych samych wnętrz i w te same plenery, gdzie fotografował ich Kammer, a następnie obserwuje ich ruchy, gesty, pozycje. Sytuacja układa ciało, które staje się rodzajem pustej formy.

<br />

Alexei Yurchak w artykule o radzieckiej hegemonii <Annotation target="formy" id="6">Alexei Yurchak, _Soviet Hegemony of Form. Everything Was for Ever Until It Was No More_, „Comparative Studies in Society and History” 2003, t. 45, nr 3, s. 480–510.</Annotation> mówi o „formie ideologicznej”, która dzięki wiernemu powielaniu umożliwiła zmiany prowadzące do upadku totalitarnego systemu radzieckiego, uniemożliwiając jednocześnie dostrzeżenie tych zmian w czasie, gdy zachodziły. System traktował stałą formę jako gwarancję własnego bezpieczeństwa, zakładając, że wykluczając (bądź kontrolując) zmianę formy, wyklucza zarazem wszelką istotną zmianę lub przynajmniej ją kontroluje.

<br />

> Nie ograniczano się do kopiowania form ideologicznych, lecz były one doskonale replikowane, dzięki czemu ulegały zamrożeniu i stawały niezależne od kontekstu […]. Replikacji tej towarzyszyły przekształcenia znaczeń, które forma ideologiczna oznaczała w różnych kontekstach. Proces ten zachodził nie tylko na poziomie tekstów ideologicznych, lecz także innych dyskursów ideologii: dyskursu wizualnego (plakaty, filmy, pomniki, architektura), rytualnego (zebrania, sprawozdania, obchody) oraz w scentralizowanych strukturach formalnych codziennych <Annotation target="praktyk" id="7">Ibidem, s. 481.</Annotation>.

<ViewportImage
  image={props.localImages[2]}
  caption="*Ja w roku 1987*, Lucia Nimcová, *Unofficial*, 2007; dzięki uprzejmości artystów i sittcomm.sk."
></ViewportImage>

Nimcová wydaje się dostrzegać w zdjęciach Kammera właśnie takie zrytualizowane, zamrożone formy ciała, nabyte nie tyle podczas regularnego treningu, który miał wdrożyć bohaterów zdjęć do konkretnej dyscypliny, ile odgrywane „na wzór”, jako w założeniu doskonałe repliki form obserwowanych podczas centralnych zebrań, zjazdów i obchodów. Istotne jest też, że archiwum Kammera stanowią wybrane przez samego artystę „dobre” zdjęcia, które przekazywał w celach dokumentacyjnych swemu mocodawcy, czyli Regionalnemu Ośrodkowi Kultury w Humenném. Są to fotografie „dobre”, czyli takie, które zdaniem autora odpowiadały oczekiwaniom klienta. Pustka formy, którą Nimcová traktuje jako wyzwanie, jest odpowiedzią na oczekiwania prowincjonalnych urzędników zajmujących się kulturą.

<br />

Jednak sięgając do archiwalnych zdjęć Kammera Nimcová nie ogranicza się do polemiki z przeszłością, lecz formułuje diagnozę dotyczącą obecnej sytuacji Humennégo i jego mieszkańców. Diagnoza ta brzmi: formy zachowań cielesnych nie uległy zmianie; nie uległa też zmianie oficjalna przestrzeń. Zebranie poświęcone demokracji wygląda na zdjęciu Nimcovej tak, jak na zdjęciu Kammera wyglądało zebranie partyjne. Natomiast fotografowana przez Kusíka sfera prywatna nie doczekała się podobnej reinterpretacji. Ideologiczna forma jest dla artystki nadal wszechobecna w małym świecie prowincjonalnego słowackiego miasta; znikła jednak sfera prywatna, gdzie pod sztywnym gorsetem ideologicznej formy toczyły się zmiany, dzięki którym możliwy był upadek systemu. W pracach Nimcovej prywatność należy wyłącznie do świata nostalgicznej przeszłości – nie ma w nich komentarza na temat tego, jak dziś wygląda prywatność w Humenném. Być może dzieje się tak dlatego, że – patrząc jednak z perspektywy innego systemu (choć sugeruje w swych pracach, że w miasteczku niewiele się zmieniło) – widzi ona swą rolę fotografki inaczej niż twórcy zawłaszczonych przez nią archiwów. Dla niej sferą działania jest przestrzeń publiczna, która wymaga zaangażowania, a nie pustej formy; sfera prywatna to dziś dla Nimcovej nie tyle alternatywny, „ludzki” wymiar zdominowanego przez totalitarną ideologię świata, co przestrzeń, w której każdy jest swoim własnym fotografem.

<br />

I może dlatego Nimcová mówi o prywatności Humennégo tylko z perspektywy przeszłości: teraz jej sfera prywatności leży poza miasteczkiem – artystka przestała być tubylcem w takim sensie, w jakim nim była wówczas, gdy Marián Kusík jeszcze fotografował. Mieszkańcy Humennégo z pewnością wciąż jednak robią zdjęcia na własny użytek. W ich domowych archiwach znalazłoby się dziś pewnie sporoludz zdjęć z podobną dumą prezentujących bohaterów wyposażonych w rekwizyty rodzinnego dobrobytu – podobnych do tych, którzy pozowali Kusíkowi w latach 80. Jednak prywatność współczesnych mieszkańców Humennégo to dla Nimcovej cudze życie i pewnie trudniej byłoby jej uznać, że ma prawo wykorzystać te archiwa.
