---
title: "O kwestii archiwów i entropii w sztuce współczesnej (Legrady, Muntadas)"
author: Sven Spieker
index: 2.5
date: "2021-07-29"
summary: SUMMARY SUMMARY SUMMARY
headerImage: images/5_spieker.jpeg
embeddedImagesLocal:
  - images/0_spieker.jpeg
  - images/1_spieker.jpeg
  - images/2_spieker.jpeg
  - images/3_spieker.jpeg
  - images/4_spieker.jpeg
  - images/5_spieker.jpeg
  - images/6_spieker.jpeg
  - images/7_spieker.jpeg
---

# O kwestii archiwów i entropii w sztuce współczesnej (Legrady, Muntadas)

<Author>Sven Spieker</Author>

*Poniższy esej stanowi znacznie poszerzoną i zmienioną wersję artykułu, który ukazał się w katalogu do retrospektywy Antoniego Muntadasa w Museo Reina Sofía w Madrycie.*

<br />

W dyskusji na temat związków archiwów i sztuki archiwum zazwyczaj postrzega się jako instytucję zbudowaną na porządku i systematycznym gromadzeniu danych. Zwolennicy takiego poglądu nie biorą pod uwagę rozmaitych sposobów, w jakie nieporządek (a nawet zniszczenie) mogą oddziaływać nie tylko na zawartość archiwum, ale także na jego materialne fundamenty oraz media, którymi się posiłkuje. Archiwum jest zawsze narażone na niebezpieczeństwo pojawienia się nieporządku pochodzącego zarówno z zewnątrz, jak i od wewnątrz, począwszy od powodzi i pożarów po wiele innych rodzajów katastrof i form rozkładu. Tego typu zniszczenia dotyczą zbiorów nie tylko analogowych, ale i cyfrowych. W elektronicznych bazach danych powodem pogorszenia jakości czy nawet utraty informacji może być na przykład szybkie starzenie się formatów przechowywania informacji lub transfer danych w celu zmiany technologii zapisu. Do rozstrzygnięcia pozostaje więc kwestia tego, czy można uznać nieporządek i zniszczenie za nieodłączne elementy operacji dokonywanych w samym archiwum, czy raczej za siły działające nań z zewnątrz (Freud wydaje się tak uważać, jak wyjaśnia Jacques <Annotation target="Derrida">Zob. Jacques Derrida, *Archive Fever: A Freudian Impression*, Chicago 1989.</Annotation>).

<br />

Terminem, który często pojawia się przy okazji omawiania relacji między archiwami i nieporządkiem, jest entropia. Pojęcie to zostało ukute w 1865 roku przez niemieckiego fizyka Rudolfa Clausiusa. Wywodzące się z greki słowo *τροπή* [tropē] (zwrot, przemiana) oznacza w układzie skłonność do spontanicznej zmiany oraz, bardziej ogólnie, naturalną tendencję do nieporządku. W pewnych okolicznościach (np. w wodzie) substancja charakteryzująca się określoną strukturą (np. taka jak cukier) może wymagać więcej energii do podtrzymania organizacji swojej struktury niż do rozproszenia molekuł, z których jest złożona.

<br />

Jako część drugiej zasady termodynamiki (która została sformułowana w tym samym okresie, gdy współczesne archiwum ukształtowało się jako mechanizm symbolicznego zapisu czasu), entropia jest kluczowa dla zrozumienia historycyzmu. Z perspektywy tego nurtu historia wyobrażana jest jako seria mikrostanów, a historyk jako ktoś, dla kogo archiwum jest niczym miejsce poszukiwań archeologicznych, gdzie rozmaite pokłady ziemi pozwalają na odkrywanie przeszłości kolejnych, następujących po sobie, jeśli nie nieodzownie ze sobą powiązanych warstw.

<br />

W pewnym sensie twierdzenie zawarte w treści pierwszej zasady termodynamiki, zakładające, że w układzie zamkniętym energia nie może być ani wytwarzana, ani niszczona, a może jedynie przechodzić z jednego mikrostanu w inny, sprawia, że reguła ta jest w o wiele bardziej oczywisty sposób „archiwalna”. Jednak to druga zasada, według której entropia w układzie izolowanym zawsze nieuchronnie wzrasta, rozpraszając energię, jest najbliższa pojmowania czasu z punktu widzenia historycyzmu. Entropia bowiem jest w tym rozumieniu metodą mierzenia różnych mikrostanów (zwłaszcza na etapie początkowym i końcowym), które układ izolowany może przyjmować w określonym odcinku czasu. Pojęcie nieporządku opisuje więc dokładnie przesunięcie energii z jednego mikrostanu do drugiego oraz utratę energii, która towarzyszy tej zmianie (każde zużycie energii wywołuje bowiem entropię).

<ViewportImage image={props.localImages[6]} caption="George Legrady, *Pockets Full of Memories*, widok wystawy, Cornerhouse Gallery, Manchester, 2005; zdjęcie dzięki uprzejmości artysty.">
</ViewportImage>

Jedyne systematyczne badania na temat relacji między sztuką i entropią prowadził Rudolf Arnheim. Być może najważniejszym jego wnioskiem, wysnutym na podstawie analizy związków łączących sztukę z entropią, jest twierdzenie, że entropia nie jest tym samym, co nieporządek. Powiązanie entropii z nieporządkiem wywodzi się od Ludwiga Boltzmanna, który usiłował poddać entropię interpretacji statystycznej. Zgodnie z tym, jak używał tego terminu Boltzmann, maksymalna entropia reprezentowała stan maksymalnego nieporządku, podczas gdy minimalna entropia to stan minimalnego nieporządku. Jednak, jak podkreśla Arnheim, nieład czy nieporządek niekoniecznie stanowią właściwą ilustrację końcowego stanu termodynamicznego. W swoim eseju podaje on przykład dziecka, które robi bałagan w swoim pokoju: „Dziecko mogłoby z powodzeniem zerwać wszelkie funkcjonalne i formalne powiązania między swoimi przyborami poprzez zniszczenie początkowego porządku i zastąpienie go jednym z wielu możliwych i równie arbitralnych układów. Mogłoby tym samym zwiększyć prawdopodobieństwo przypadkowości powstania obecnego stanu, co sprowadza się do znacznego wzrostu entropii. Dziecko mogłoby nawet rozrzucić elementy układanki lub rozbić na kawałki wóz strażacki, dzięki czemu dezintegracja objęłaby nie tylko relacje między całymi przedmiotami, ale także relacje między ich częściami <Annotation target="składowymi”">Rudolf Arnheim, *Entropy and Art: An Essay on Disorder and Order*, Berkeley 1971, s. 11. Jeśli nie zaznaczono inaczej, tłum. aut. przekł.</Annotation>. Nadal jednak nieporządek stworzony przez dziecko nie stanowi skutecznego sposobu na wprowadzenie przypadkowości wśród atomów w jego pokoju. Dla najlepszego efektu musiałoby ono „zetrzeć należące do niego przedmioty na pył niezależnych <Annotation target="cząsteczek”">Ibidem.</Annotation>. Zamiast tego w całym pokoju dziecka nadal istnieją mniej lub bardziej wyizolowane strefy porządku. Jak podkreśla Arnheim, tylko w tym sensie możemy postrzegać pokój jako nieuporządkowany: „Nieporządek «nie jest nieobecnością porządku, lecz raczej zderzeniem nieskoordynowanych <Annotation target="porządków»”">Ibidem.</Annotation>.

<br />

Arnheim nazywa porządek „nieprawdopodobnym układem elementów" (przykładem może być równe ułożenie molekuł w tabletce), podczas gdy nieporządek (entropia) to zniszczenie owego nieprawdopodobnego układu; kiedy ta sama tabletka zostaje rozpuszczona w wodzie, jej molekuły przybierają zupełnie inne konfiguracje. Warto uświadomić sobie, że powyższy komunikat nic nie mówi o strukturze takiego nowego układu. Jak pisze Max Planck, czysta termodynamika „postrzega wszystkie substancje jako bezwzględnie <Annotation target="ciągłe”">Ibidem, s. 13.</Annotation>. Co więcej, układ, któremu przypisuje się wysoki stopień entropii, może być jednocześnie układem doskonale uporządkowanym. To ogranicza przydatność entropii w analizie archiwów biurowych, jako że nieporządek jest tam zazwyczaj rozumiany strukturalnie.

<br />

Statystyczne podejście Boltzmanna do entropii – próby przewidywania/mierzenia liczby mikrostanów, jakie może przyjąć dany układ – okazało się istotne dla wykorzystania entropii w teorii informacji, zwłaszcza u Norberta Wienera i Claude’a Shannona. W tejże bowiem porządek, tzn. nieprawdopodobny / mało prawdopodobny układ elementów, definiowany jest jako informacja (a ta nie jest łatwo przewidywalna). Innymi słowy: informacja jest odwrotnością entropii, jeżeli przez pojęcie entropii rozumiemy rozpad stanu nieprawdopodobnego, a więc uporządkowanego, co sugeruje wzrost stopnia prawdopodobieństwa.

<br />

Transmisja wiadomości wypełnionej informacjami oznacza zatem wywołanie porządku (wzrost nieprawdopodobieństwa, odwrotność entropii): „Im mniej prawdopodobne zdarzenie, tym więcej informacji je <Annotation target="reprezentuje”">Ibidem.</Annotation>. Jak wyjaśnia Arnheim, stanowiska charakterystyczne dla teorii informacji i entropii są do pewnego stopnia przeciwstawne, jako że wbrew tej pierwszej, entropii nie podlegają sekwencje czy serie elementów. Dla badacza teorii informacji najmniej ustrukturyzowana seria – czyli taka, którą cechuje najwyższy stopień nieprawdopodobieństwa, a więc która zawiera najwięcej informacji – może być jednocześnie najbardziej uporządkowaną (przy założeniu, że informacja równa się porządek). Z drugiej strony teoretyk zajmujący się zjawiskiem entropii nie jest zainteresowany serią indywidualnych obiektów czy elementów, lecz mikrostanami i sposobami ich udziału w formowaniu makrostanów.

<ViewportImage image={props.localImages[5]} caption="George Legrady, *Pockets Full of Memories*, zrzut ekranu wypełnionego przedmiotami sklasyfikowanymi według samoorganizującego się algorytmu Kohonena, Cornerhouse Gallery, Manchester, 2005; dzięki uprzejmości artysty.">
</ViewportImage>

Chciałbym teraz rzucić nieco światła na związek sztuki i entropii w odniesieniu do twórczości dwóch artystów medialnych: Antoniego Muntadasa i George’a Legrady’ego. Obaj poprzez sztukę wyrażają swój krytyczny stosunek wobec środków masowego przekazu, zajmujących się tworzeniem siatek informacji, które następnie rozpowszechniają, na różne sposoby wkraczając w pole zajmowane przez archiwa i bazy danych; są również krytyczni wobec ich roszczeń do prawdy. Mówiąc ściślej, obaj artyści podważają oraz krytykują tradycyjne pojmowanie archiwum jako stabilnego repozytorium wiedzy. Instalacja Legrady’ego zatytułowana *Pockets Full of Memories*, po raz pierwszy wystawiona w paryskim Centre Pompidou w 2001 roku, polegała na zachęceniu zwiedzających do archiwizowania należących do nich przedmiotów poprzez ich zeskanowanie i opisanie. Informacje te były gromadzone w bazie danych i organizowane za pomocą algorytmu, który na dwuwymiarowej mapie umieszczał obok siebie przedmioty o podobnych wartościach. Mapa ta, dostępna również w Internecie, była następnie wyświetlana za pomocą projektora wewnątrz galerii.

<br />

Wynikiem tych zabiegów była opatrzona komentarzami, samoorganizująca się kolekcja obiektów, składająca się z rzeczy, które zwiedzający mieli przy sobie podczas wizyty w muzeum, włącznie z przedmiotami codziennego użytku, takimi jak telefony, klucze, zabawki, ubrania, dokumenty, waluta, lektury itd. Jedynym czynnikiem ograniczającym dowolność w dodawaniu obiektów była wielkość skanera. Kluczowy był fakt, że archiwum składające się na instalację *Pockets Full of Memories* nie istniało przed pojawieniem się zdeponowanych w nim przedmiotów. Przeciwnie, jego struktura i organizacja były dopiero efektem interakcji zachodzących na mapie. W rezultacie organizacja archiwum zmieniała się nieustająco w miarę dodawania do niego kolejnych przedmiotów.

<br />

Dwuwymiarowa mapa cyfrowa składała się z 280 obiektów wyselekcjonowanych z całej bazy danych na podstawie algorytmu samoorganizującej się mapy Kohonena. Uporządkowanie przedmiotów zależało od tego, jak publiczność opisywała je za pośrednictwem wyświetlanego na ekranie dotykowym kwestionariusza. Mapa nieustannie organizowała swoją zawartość aż do zakończenia wystawy, a jej finalna wersja była rezultatem wszystkich transakcji i rejestracji dokonanych podczas trwania wydarzenia. Jest to jaskrawa ilustracja stanowiska Arnheima, który twierdzi, że entropia nie jest tym samym, co nieporządek: w pewnym sensie mapa jest jedynie odzwierciedleniem chaotycznych i niepoukładanych zbiegów okoliczności wywołanych przez opróżniających kieszenie przypadkowych zwiedzających. A jednak opisana przypadkowość i nieuporządkowanie, jak pokazuje mapa, nie są pozbawione struktury, nawet jeżeli ta struktura z biegiem czasu nieustająco się przekształca.

<br />

Czynnikiem kluczowym dla ciągłej ewolucji instalacji *Pockets Full of Memories* był kontekst: w miarę dodawania do bazy danych nowych przedmiotów, co zapewniało powstawanie nowych powiązań i konstelacji, odpowiednio zmieniała się również jej struktura. Kontekst odgrywa ważną rolę także w pracy z archiwami Antoniego Muntadasa. Poprzez kontekstualizację informacji, którymi się zajmuje – pokazując, że żadne archiwum nie pozostaje wolne od wpływu otoczenia, w jakim funkcjonuje – Muntadas dowodzi, że nie istnieje informacja uniwersalna. Istnieją tylko (poszczególne) informacje w specyficznych formatach i kontekstach, powiązane z równie specyficznymi trybami emisji i recepcji. W tak różnorodnych okolicznościach i warunkach technicznych integralność informacji może być zagrożona działaniem entropii.

<ViewportImage image={props.localImages[0]} caption="Antoní Muntadas, *The Last Ten Minutes II*, 1977; dzięki uprzejmości artysty.">
</ViewportImage>

W kręgu szczególnego zainteresowania Muntadasa znajdują się archiwa o wysokim stopniu nieuporządkowania i dużej częstotliwości występowania nagłych zmian; takie, które podważają nasze założenie, że wiedza przechowywana w archiwach jest odporna na zmiany lub może być pojmowana jako taka, poza dynamicznym procesem jej transmisji czy przekładu. W pracach Muntadasa często chodzi o powiązanie oprzyrządowania archiwum z podlegającym ciągłym przemianom materiałem dokumentacyjnym lub wystawianym na nagłe, nieprzewidziane zmiany archiwalnym mikrostanem. Zmiany te nierzadko występują w wyniku przepływu informacji między nadawcą i adresatem. Transmisja informacji może przybrać rozmaite formy: od przekształcenia tekstu przez jego przekład po szum generowany przez emisję telewizyjną, czy nawet przesyłanie informacji z narządów zmysłów do mózgu. We wszystkich wymienionych przypadkach kanały, którymi podróżuje informacja, nie funkcjonują jako neutralne nośniki danych obojętne na to, co przenoszą. Przeciwnie: sam proces transmisji staje się niezbywalną częścią przekazywanej wiadomości. Jak powiedział sam Muntadas: to, jak 

<br />

*odczytujemy [...] informacje [...], jest związane ze sposobem, w jaki subiektywnie oraz obiektywnie przetwarzamy napotkane informacje. Na to, jak określamy rodzaj wiadomości, wpływa charakter i pojemność zarówno transmisji, jak i naszego odbioru, uwarunkowanego koncepcjami kulturowymi, historycznymi i* <Annotation target="*czasoprzestrzennymi*">Antoni Muntadas, *Personal/Public Information* (kat. wyst.), The Vancouver Art Gallery 1979, s. 7.</Annotation>.

<br />

Luka pomiędzy emisją wiadomości i jej recepcją była tematem dwóch instalacji wideo: *Emisión/Recepción* (1974) oraz *The Last Ten Minutes* (1976–77). W tej drugiej Muntadas zaprezentował odtwarzane jednocześnie nagrania ostatnich dziesięciu minut wieczornych programów telewizyjnych z trzech różnych krajów. Zmiana zachodząca w mikrostanie informacji (transfer z telewizji na taśmę) miała bezpośredni wpływ na przekaz programu. W wyniku tych i podobnych zmian, np. modyfikacji w formacie nagrywania, archiwum traci swoją transparentność i czytelność, staje się nieprzejrzyste i potencjalnie nieczytelne.

<br />

Na początku lat 20. XX wieku fizyk (i ojciec projektu Manhattan) Leó Szilárd stworzył model teoretyczny, w którym powiązał silniki cieplne z silnikami informacyjnymi, ustalając tym samym związek pomiędzy termodynamiką (manipulowaniem energią i jej przenoszeniem) oraz informacją. W swojej pracy zatytułowanej *Mathematical Theory of Communication* z 1948 roku Claude Shannon podjął ideę Szilárda, argumentując, że transmisja informacji („bity”) nigdy nie jest procesem liniowym, lecz niesie ze sobą możliwość wystąpienia nieporządku, degradacji czy nawet utraty danych podczas przesyłania ich przez wypełniony szumem kanał komunikacyjny. Muntadas przedstawił zwięzłą ilustrację tego problemu w należącej do cyklu *On* <Annotation target="*Translation*">Cykl *On Translation* obejmuje różnorodne prace, które Muntadas tworzy od 1994 roku.</Annotation> pracy *The Message* z 2001 roku. Artystka Claudia Cannizzarro przesłała Muntadasowi e-mail o tytule: „*atto politico*”. Jednak nie było łatwo określić wartości tego aktu politycznego, skoro przesłana wiadomość zawierała tylko szum, będąc ilustracją faktu, że udana transmisja informacji, zwłaszcza taka, która korzysta z kompresji, zawsze oznacza ryzyko wzrostu entropii, czyli niebezpieczeństwo utraty części lub nawet całej zawartości przekazu. Muntadas zdaje się sugerować, że taka sytuacja nie wyklucza możliwości zaistnienia aktu politycznego. To oznacza jednak, że nie powinno się utożsamiać aktów politycznych z pełną przejrzystością i bezkompromisową czytelnością. Wywrotowość może cechować zarówno szum informacyjny, jak i dynamiczne procesy, w których proces transmisji lub kompresji informacji jest istotniejszy niż jej przejrzystość.

<ViewportImage image={props.localImages[1]} caption="Antoní Muntadas, *On Translation: El aplauso*, 1999; dzięki uprzejmości artysty.">
</ViewportImage>

W innej pracy z serii *On Translation,* *El aplauso*, zaprezentowanej w Bogocie w 1999 roku, Muntadas przeplata wyświetlany z projektora kolorowy obraz klaszczącej publiczności z czarno-białymi zdjęciami scen przemocy zarejestrowanymi podczas wojen narkotykowych w Kolumbii. Zdjęcia te, umieszczone pomiędzy dwiema fotografiami przedstawiającymi aplauz, zmieniają się tak szybko, że widz ledwo może je dostrzec (Muntadas użył podobnej techniki także w instalacji *This is Not an Advertisement* z 1985 roku). Efemeryczność tych obrazów zaburza tryptykową symetrię instalacji i wprowadza do niej niepokojący element nieprzewidywalności. Zarówno w tej, jak i w innych jego pracach, poprzez rozerwanie ustalonego porządku (obrazów) Muntadas powraca do motywu nieprzewidywalności informacji. W rezultacie wartość takiej informacji można zmierzyć jedynie za pomocą naszej własnej nieumiejętności przygotowania się na jej wystąpienie. 

<br />

W swoim pouczającym eseju na temat *El aplauso* José Ignacio Roca wyjaśnia, że miejscowe media wypracowały zwyczaj formatowania przerażającej nieprzewidywalności życia w Kolumbii w taki sposób, aby zredukować tę sytuację – oraz w szerszym ujęciu cały motyw wojen narkotykowych – do całkowicie przewidywalnych elementów prezentowanych w niezmiennej formie programu rozrywkowego: „[*El aplauso*] pokazuje sposób traktowania przez lokalne media wydarzeń związanych z przemocą oraz wynikające z tego cynizm i pasywność <Annotation target="widzów”">José Ignacio Roca, *Muntadas, „On Translation: El aplauso”*, [w:] A. Muntadas. *On Translation* (kat. wyst.) Museu d’art contemporani de Barcelona, b.d., s. 172.</Annotation>. Taka postawa sprowadza się w zasadzie do odsączania obrazów z jakichkolwiek informacji. W swojej instalacji Muntadas zwiększa liczbę informacji przesyłanych w układzie poprzez włamanie się do niego. Artysta dąży do ponownego umieszczenia informacji w istniejącym systemie, wprowadzając łatwo wyczuwalne wrażenie nieporządku w jego uporządkowaną normalność. Przeciwnie do drętwej monotonii sceny aplauzu, taki nieporządek (entropia) jest elementem nagłym i nieprzewidywalnym, niekoniecznie pozbawionym struktury, ale rozbijającym symboliczny porządek, w którym czujemy się komfortowo.

<br />

*El aplauso* i inne prace Muntadasa pokazują, że redukcja informacji/nieprzewidywalności, będąca cechą charakterystyczną środków masowego przekazu (Muntadas: „Programy są tak opakowywane przez producentów, menedżerów, kierowników itd. […], żeby zanurzyć widownię w świadomym/nieświadomym stanie uspokojenia […]. Widzowie są następnie chwytani w pułapkę i <Annotation target="konsumowani”">A. Muntadas, *On Translation*, op. cit., s. 167.</Annotation>), tworzy złudne poczucie porządku, przez które przebija otchłań przemocy i chaosu. Nieprzewidywalność z kolei poważnie zagraża przypisywanemu „wiadomościom” wrażeniu uporządkowania, co niemal wyklucza gwarancję dotarcia przekazu do adresata w niezafałszowanej formie.

<br />

Entropia – czyli zmiana w mikrostanie informacji – wszechstronnie inspiruje twórczość Muntadasa związaną z motywem przechowywania wiedzy. W swej najbardziej znanej pracy, *File Room* z 1994 roku – instalacji-hybrydzie, której celem było zatarcie granic między biurem, archiwum i bazą danych – artysta przeszczepił cyfrowe metody przechowywania informacji do staromodnego sprzętu biurowego z początku XX wieku. Czarne szafy kartotekowe, z których część zawierała komputery z widocznymi monitorami, otaczały stanowisko komputerowe w centrum instalacji, co sprawiało, że w pomieszczeniu było jeszcze ciemniej (wyjątek stanowiło światło pochodzące z samych monitorów). Ustawiony pośrodku komputer, podobnie jak otaczające go satelity wyzierających z szaf monitorów, podłączony był do interaktywnej bazy danych, która z całego świata zbierała informacje o przypadkach stosowania cenzury. W tym kartotekowym pokoju analogowe szafy były już opróżnione (technologie archiwów zmieniają się z biegiem czasu), a informacje, które kiedyś mogły zawierać w formie papierowych akt, zostały przeniesione na nową platformę cyfrową. Jako lokalizacja czy miejsce o przeznaczeniu archiwalnym, *File Room* znacznie bardziej przypominało monitor komputera niż rzeczywistą przestrzeń biurową: to archiwum funkcjonowało jako wirtualny interfejs.

<ViewportImage image={props.localImages[7]} caption="Antoní Muntadas, *The File Room*, 1994; dzięki uprzejmości artysty.">
</ViewportImage>

*File Room* porusza również problem transferu i przekładu (od informacji przechowywanej cyfrowo do analogowych dokumentów, do których aluzję stanowią szafy kartotekowe), a więc także możliwości utraty (albo zniekształcenia) informacji podczas procesu przesyłania. Obecność w centrum instalacji dwóch różnych technologii przechowywania danych – komputera i szaf kartotekowych – alegorycznie mówi o trudnościach związanych z każdym transferem informacji z jednego medium do innego lub od nadawcy do adresata. Są one także wskazówką, że „cenzura” – tutaj szeroko rozumiana jako utrata informacji – jest w wielu częściach świata nie tylko godnym pożałowania działaniem politycznym, ale stanowi również nieodłączną część aktów komunikacji.

<br />

W pracy zatytułowanej *The Bookstore* (2005) zmiana w mikrostanie informacji wiąże się z dekonstrukcją tradycyjnego pojmowania archiwów jako systemów, które pozostają obojętne na swoją zawartość. Muntadas atakuje XVIII-wieczny model prezentujący wiedzę jako opartą na stałych kategoriach obejmujących różnorodne obszary, stosując XX-wieczną krytykę owego modelu. W ramach projektu artysta odwiedził szereg księgarni w Stanach Zjednoczonych i Wielkiej Brytanii, fotografując podpisy, które wskazują potencjalnym klientom poszczególne kategorie książek („Sztuka”, „Powieści science fiction”, „Gry” itp.). W swojej prezentacji wykonanych fotografii Muntadas skonfrontował abstrakcyjną stabilność uniwersalnych kategorii, według których tytuły pogrupowane były w sklepach, z całkowitą jednorodnością podlegających im formatów książek. Montażowe zderzenie tych dwóch elementów wizualnie przekłada się na konfrontację siatki, która jest podstawową formą archiwum, rozumianą jako pusta szuflada na dokumenty, oraz nieuporządkowanej zawartości zdjęć, z których składa się zbiór. XVIII-wieczne archiwum wiedzy uniwersalnej, dowodzi Muntadas, musi walczyć z nieuchronną entropią tego, co ono samo zawiera.

<br />

W swych opartych na działaniu pracach Muntadas od wczesnych lat 70. koncentrował się na innych przykładach transferu danych, zwłaszcza na przesyłaniu informacji z naszych narządów zmysłów do mózgu. W wielu przypadkach wymagało to izolacji poszczególnych pól percepcji zmysłowej. W akcjach performatywnych takich jak: *Smelling Areas* (1974), *Manipulables* (1971), *Collective Experience No. 3: Smell, Touch, Taste* (1971) czy *Subsensorial Actions* (1971–72), Muntadas prowokował interakcję człowieka z przedmiotami lub otoczeniem poprzez użycie zmysłów. W każdym przypadku przedmiot lub otoczenie były świadomie wyselekcjonowane przez artystę, a osobom biorącym udział w akcji zakrywano jeden lub więcej narządów zmysłów. Dzięki wyizolowaniu poszczególnych kanałów transmisji („transkrypcji”) informacji sensorycznej, Muntadas na jakiś czas uwalniał uczestników od dominacji zmysłów „wyższych”: wzroku i słuchu. Na przykład mieli oni zakryte oczy i uszy, aby polegać wyłącznie na zmyśle dotyku w celu wybadania i zidentyfikowania przedmiotu (lub przedmiotów), z którymi zostali skonfrontowani. Podczas *Experience No. 3* trzynaście osób w opaskach na oczach badało wyznaczoną przestrzeń za pomocą rąk i stóp (błądzenie w ciemnościach stawało się tu formą nabywania wiedzy). Istotą tych ćwiczeń była w mniejszym stopniu identyfikacja przedmiotu; chodziło raczej o wytworzenie z czasem jego zintegrowanej postaci (*Gestalt*) w wielostopniowym procesie transkrypcji/przekładu. Oczywiście opisane transfery informacji – od poznawanego obiektu do dłoni, a następnie do mózgu – są przedmiotem wielu niewłaściwych interpretacji, i ponownie to właśnie ten element entropii (nieporządek udaremniający wszelkie próby systematycznego rozpoznania) najbardziej interesuje Muntadasa. Zarówno w tym, jak i w innych projektach artysta poddaje surowej krytyce koncepcję informacji rozumianej jako podwyższony stan symbolicznego porządku. Zastanawia się zwłaszcza, do jakiego stopnia informacja – a więc jej produkcja, transmisja i recepcja – polega na samych stanach entropicznego nieporządku, którego wypieranie powoduje wytwarzanie tego, co w pierwszym rzędzie nazywamy informacją.

<Carousel
  images={[props.localImages[2], props.localImages[3]]}
  captions={[
    "Antoní Muntadas, *Experiencia 3*, Vilanova de la Roca, 1972; dzięki uprzejmości artysty.",
    "Antoní Muntadas, *Experiencia 3*, Vilanova de la Roca, 1972; dzięki uprzejmości artysty.",
  ]}
/>

„Antysiatkówkowy” impuls stojący za wczesnymi pracami Muntadasa odsyła nas do duchampowskiego charakteru sztuki początku XX wieku – sztuki, która odrzuciła „siatkówkowość” jako swą główną domenę. Jednak w przypadku Muntadasa nie jest to po prostu odrzucenie wizualności, lecz danie niewizualnym percepcjom zmysłowym, takim jak zapach, dotyk i smak, „tej samej możliwości rozwoju, co aparatowi wzroku i <Annotation target="słuchu”">A. Muntadas, *Proyectos/Projects* (kat. wyst.), Fundación Arte y Tecnología, Madryt 1998, s. 156.</Annotation>. Istotną metodą zwiększenia nacisku na „niższe” zmysły jest spowolnienie procesu percepcji. Uwalniając chwilowo uczestników od dominacji bodźców audiowizualnych, Muntadas zmusza ich do pójścia okrężną drogą – błądzą oni po ciemku w poszukiwaniu przedmiotu czy elementów otoczenia, których specyficzne kontury opierają się prostemu (wizualnemu lub werbalnemu) podsumowaniu. Metodą przypominającą działania Bataille’a, Muntadas reformatuje naszą zakodowaną kulturowo predyspozycję do uważania naszej zdolności widzenia (i odpowiednio: rozumu i intelektu) za uprzywilejowany zmysł ciała zorganizowanego wzdłuż wertykalnych osi i – w wersji idealnej – uwolnionego od efektów entropii. Jednocześnie uświadamiamy sobie, że percepcja nie od razu chwyta swój obiekt, ale raczej polega na serii kroków, które, zintegrowane, tworzą postrzegany przedmiot jako obraz w naszej wyobraźni. (Już Freud na początku swojej kariery naukowej spekulował, że percepcja zmysłowa postępuje na różnych etapach „rejestracji”, które funkcjonują, jak „transkrypcje”, i z których każda odpowiada innym źródłom pamięci w ludzkim <Annotation target="mózgu">Zob. wczesną pracę Sigmunda Freuda pt. *Five Stages of Perception* z 1896 roku, w tomie *The Complete Letters of Sigmund Freud to Wilhelm Fliess 1887–1904*, red. i przeł. Jefrey M. Masson, Cambridge 1985.</Annotation>).

<br />

Muntadas prześledził taki „proces pamięciowy” (rozumiejąc pamiętanie nie jako chwilowe wspomnienie, lecz ciąg przekładów lub transmisji) oraz jego wstępne warunki techniczne w pracy zatytułowanej *Media Sites / Media Monuments* z 1982 roku. Jest to seria 14 fotomontaży, z których każdy składa się z dwóch zdjęć. Pierwsze z nich jest kolorową fotografią budynku lub ulicy w Waszyngtonie, drugi zaś to mniejsze, czarno-białe zdjęcie prasowe nawiązujące do wydarzenia medialnego, które odbyło się w miejscu przedstawionym na pierwszej fotografii. W pewnym sensie *Media Sites / Media Monuments* opowiada o tym, jak informacja rozpowszechniana przez środki masowego przekazu zasiedla przestrzenie uprzednio zajmowane przez osobiste wspomnienia. W erze mediów zdjęcia prasowe okupują miejsca wcześniej kojarzone z osobistym doświadczeniem i bardziej bezpośrednią formą bycia świadkiem. W erze mediów masowych rzadko kiedy jesteśmy bezpośrednimi świadkami większości wydarzeń historycznych, które „pamiętamy”.

<br />

Muntadas stworzył alegorię tej sytuacji w pracy pt. *Acción/Situación: HOY* z lat 1975–76. Zestawił w niej podświetlone gazety, powieszone w równym rzędzie na ścianie, z dźwiękiem oddechu autora pracy, słyszalnym w tle. Zilustrował w ten sposób odczuwalną współcześnie rozbieżność pomiędzy informacją i innymi, bardziej cielesnymi formami zaświadczania i doświadczania (do tego właśnie mógł nawiązywać Walter Benjamin pisząc o sztuce opowiadania).

<ViewportImage image={props.localImages[4]} caption="Antoní Muntadas, *Washington Project for the Arts*, Washington, 1982; dzięki uprzejmości artysty.">
</ViewportImage>

W projekcie *Media Sites / Media Monuments* transformacja miejsc medialnych (tzn. miejsc, w których działy się wydarzenia opisywane w prasie) w pomniki medialne odbywa się za pomocą montażu: poprzez wstawienie czarno-białego zdjęcia w ramy większej fotografii Muntadas stawia pomnik nie wydarzeniu historycznemu, ale technikom fotograficznym (obramowanie, kadrowanie, zmiany perspektywy itp.), które pomogły je stworzyć. 

<br />

W wywiadzie z Alison Sky pt. *Entropy Made Visible* z 1973 roku Robert Smithson powiązał entropię z naszym pragnieniem destrukcji i spektaklu: „No cóż, to może być ludzki odruch, ludzka potrzeba. Wydaje się, że to niemal nadzieja na nadejście katastrofy. Pragnienie spektaklu. Kiedy byłem dzieckiem, uwielbiałem oglądać huragany, przyginające do ziemi drzewa i rozrywające chodniki. To mnie fascynowało. Na tym poziomie można odczuwać pewną <Annotation target="przyjemność”">Robert Smithson, *Entropy Made Visible* (wywiad z Alison Sky), [w:] *The Writings of Robert Smithson. Essays with Illustrations*, red. Nancy Holt, Nowy Jork 1979, s. 196.</Annotation>. W tym sensie entropia nie jest już po prostu rozumiana jako wydarzenie naturalne (czyli „naturalna” tendencja do nieporządku w układzie), ale raczej jako kształtowanie tego wydarzenia przez nasze pragnienie. W ten sposób nasycamy je przyjemnością i przeobrażamy w spektakl, który następnie oglądamy jak film. Taki proces nie jest już czymś naturalnym, ponieważ podąża za technicznym protokołem, którego współrzędne w poszczególnych przypadkach mogą się różnić. Taki protokół (np. film), asymilując entropię z symbolicznym porządkiem, pozbawia ją mocy zakłócania systemu znaczeń i, w szerszym ujęciu, symbolicznego porządku. Być może taki jest również cel *Media Sites / Media Monuments*: pokazać, jak za pomocą taktycznego (technicznego) wykorzystania obrazów media umieszczają nasze pragnienie katastrofy (oraz spektaklu) w położeniu, które uprzednio zajmowała entropia.

<br />

*Przełożyła Marta Skotnicka*